
== Первое послание Петра ==

=== 1 ===

1 Петр, Апостол Иисус Христов, избранным пришельцем разсеяния Понта, Галатии, Каппадокии, Асии и Вифинии,
2 по прозрению Бога Отца, во святыни Духа, в послушание и кропление Крове Иисус Христовы: благодать вам и мир да умножится.
3 Благословен Бог и Отец Господа нашего Иисуса Христа, Иже по мнозей Своей милости порождей нас во упование живо воскресением Иисус Христовым от мертвых,
4 в наследие нетленно и нескверно и неувядаемо, соблюдено на небесех вас ради,
5 иже силою Божиею соблюдаеми есте чрез веру, во спасение готовое явитися во время последнее.
6 О немже радуйтеся, мало ныне, аще лепо есть, прискорбни бывше в различных напастех:
7 да искушение вашея веры многочестнейше злата гибнуща, огнем же искушена, обрящется в похвалу и честь и славу, во откровении Иисус Христове,
8 Егоже не видевше любите, и на Негоже ныне не зряще, верующе же, радуетеся радостию неизглаголанною и прославленною,
9 приемлюще кончину вере вашей, спасение душам:
10 о немже спасении взыскаша и испыташа пророцы, иже о вашей благодати прорекоша,
11 испытающе, в каково или в кое время являше в них Дух Христов, прежде свидетельствуя о Христовых страстех, и о славах, яже по сих:
12 имже открыся, яко не им самем, но нам служаху сия, яже ныне возвестишася вам благовествовавшими вам Духом Святым посланным с небесе, в няже желают Ангели приникнути.
13 Темже, возлюбленнии, препоясавше чресла помышления вашего, трезвящеся, совершенне уповайте на приносимую вам благодать откровением Иисус Христовым.
14 Яко чада послушания, не преобразующеся первыми неведения вашего похотении,
15 но по звавшему вы Святому, и сами святи во всем житии будите.
16 Зане писано есть: святи будите, яко Аз свят есмь.
17 И аще Отца называете нелицемерно судяща комуждо по делу, со страхом жития вашего время жительствуйте,
18 ведяще, яко не истленным сребром или златом избавистеся от суетнаго вашего жития отцы преданнаго,
19 но честною Кровию яко Агнца непорочна и пречиста Христа,
20 предуведена убо прежде сложения мира, явльшася же в последняя лета вас ради,
21 иже Его ради веруете в Бога Воздвигшаго Его из мертвых и славу Ему давша, яко да вера ваша и упование будет на Бога.
22 Душы вашя очистивше в послушании истины Духом, в братолюбие нелицемерно, от чиста сердца друг друга любите прилежно,
23 порождени не от семене истленна, но неистленна, словом живаго Бога и пребывающа во веки.
24 Зане всяка плоть яко трава, и всяка слава человеча яко цвет травный: изсше трава, и цвет ея отпаде:
25 глаголгол же Господнь пребывает во веки. Се же есть глаголгол благовествованный в вас.

=== 2 ===

1 Отложше убо всяку злобу и всяку лесть и лицемерие и зависть и вся клеветы,
2 яко новорождени младенцы, словесное и нелестное млеко возлюбите, яко да о нем возрастете во спасение:
3 понеже вкусисте, яко благ Господь.
4 К Немуже приходяще, камени живу, от человек убо уничижену, от Бога же избрану, честну,
5 и сами яко камение живо зиждитеся во храм духовен, святителство свято, возносити жертвы духовны, благоприятны Богови Иисус Христом.
6 Зане писано есть в Писании: се полагаю в Сионе камень краеуголен, избран, честен: и веруяй вонь не постыдится.
7 Вам убо честь верующым, а противящымся камень, егоже небрегоша зиждущии, сей бысть во главу угла, и камень претыкания и камень соблазна:
8 о немже и претыкаются слову противляющиися, на неже и положени быша.
9 Вы же род избран, царское священие, язык свят, людие обновления, яко да добродетели возвестите из тмы вас Призвавшаго в чудный Свой свет:
10 иже иногда не людие, ныне же людие Божии: иже не помиловани, ныне же помиловани бысте.
11 Возлюбленнии, молю яко пришелцев и странников, огребатися от плотских похотей, яже воюют на душу,
12 житие ваше имуще добро во языцех, да о немже клевещут вас аки злодеев, от добрых дел видевше, прославят Бога в день посещения.
13 Повинитеся убо всякому человечу созданию Господа ради: аще царю, яко преобладающу:
14 аще ли же князем, яко от него посланным, во отмщение убо злодеем, в похвалу же благотворцем.
15 Яко тако есть воля Божия, благотворящым обуздовати безумных человек невежство:
16 яко свободни, а не яко прикровение имуще злобы свободу, но яко раби Божии.
17 Всех почитайте, братство возлюбите, Бога бойтеся, царя чтите.
18 Раби, повинуйтеся во всяцем страсе владыкам, не токмо благим и кротким, но и строптивым.
19 Се бо есть угодно пред Богом, аще совести ради Божия терпит кто скорби, стражда без правды.
20 Кая бо похвала, аще согрешающе мучими терпите? Но аще добро творяще и страждуще терпите, сие угодно пред Богом,
21 на сие бо и звани бысте: зане и Христос пострада по нас, нам оставль образ, да последуем стопам Его:
22 иже греха не сотвори, ни обретеся лесть во устех Его:
23 иже укаряемь противу не укаряше, стражда не прещаше, предаяше же Судящему праведно:
24 иже грехи нашя Сам вознесе на теле Своем на древо, да от грех избывше, правдою поживем: Егоже язвою изцелесте.
25 Бесте бо яко овцы заблуждшыя не имущя пастыря: но возвратистеся ныне к Пастырю и Посетителю душ ваших.

=== 3 ===

1 Такожде же и жены, повинующяся своим мужем, да и аще нецыи не повинуются слову, женским житием без слова пленени будут,
2 видевше еже со страхом чисто житие ваше.
3 Имже да будет не внешняя, плетения влас и обложения злата, или одеяния риз, лепота,
4 но потаеный сердца человек, в неистлении кроткаго и молчаливаго духа, еже есть пред Богом многоценно.
5 Тако бо иногда и святыя жены, уповающыя на Бога, украшаху себе, повинующяся своим мужем:
6 якоже Сарра послушаше Авраама, господина того зовущи: еяже бысте чада, благотворящя и не боящяся ни единаго страха.
7 Мужие такожде, вкупе живуще со своими женами по разуму, яко немощнейшу сосуду женскому воздающе честь, яко и снаследницы благодатныя жизни, во еже не прекращатися молитвам вашым.
8 Конец же, вси единомудрени будите, милостиви, братолюбцы, милосердни, благоутробни, мудролюбцы, смиреномудри:
9 не воздающе зла за зло, или досаждения за досаждение: супротивное же, благословяще, ведяще, яко на се звани бысте, да благословение наследите.
10 Хотяй бо живот любити и видети дни благи, да удержит язык свой от зла, и устне свои еже не глаголати льсти.
11 Да уклонится от зла, и да сотворит благо, да взыщет мира и да держится его:
12 зане очи Господни на праведныя, и ушы Его в молитву их, лице же Господне на творящыя злая, еже потребити их от земли.
13 И кто озлобит вас, аще благому подобницы будете?
14 Но аще и страждете правды ради, блажени есте: страха же их не убойтеся, ниже смущайтеся.
15 Господа же Бога освятите в сердцах ваших: готови же присно ко ответу всякому вопрошающему вы словесе о вашем уповании, с кротостию и страхом:
16 совесть имуще благу, да о немже клевещут вас аки злодеев, постыдятся злословящии ваше благое о Христе житие.
17 Лучше бо есть благое творящым, аще хощет воля Божия, пострадати, нежели зло творящым:
18 зане и Христос единою о гресех наших пострада, праведник за неправедники, да приведет ны Богови, умерщвлен убо быв плотию, ожив же духом:
19 о немже и сущым в темнице духовом сошед проповеда,
20 противльшымся иногда, егда ожидаше Божие долготерпение, во дни Ноевы, делаему ковчегу, в немже мало, сиречь осмь душ, спасошася от воды.
21 Егоже воображение ныне и нас спасает крещение, не плотския отложение скверны, но совести благи вопрошение у Бога, воскресением Иисус Христовым,
22 Иже есть о десную Бога, возшед на небо, покоршымся Ему Ангелом и Властем и Силам.

=== 4 ===

1 Христу убо пострадавшу за ны плотию, и вы в ту же мысль вооружитеся: зане пострадавый плотию, преста от греха,
2 во еже не ктому человеческим похотем, но воли Божией прочее во плоти жити время.
3 Довлеет бо вам мимошедшее время жития, волю языческую творившым, хождшым в нечистотах, в похотех, в мужеложстве, в скотоложстве, в помыслех, в пиянстве, в козлогласованиих, в лихоимании и богомерзких идолослужениих:
4 о немже дивятся, не сходящымся вам в тоже блуда разлияние, хуляще:
5 иже воздадят слово готову Сущему судити живым и мертвым.
6 На се бо и мертвым благовестися, да суд убо приимут по человеку плотию, поживут же по Бозе духом.
7 Всем же кончина приближися. Уцеломудритеся убо и трезвитеся в молитвах.
8 Прежде же всех друг ко другу любовь прилежну имейте, зане любовь покрывает множество грехов.
9 Страннолюбцы друг ко другу, без роптании.
10 Кийждо якоже прият дарование, между себе сим служаще, яко добрии строителие различныя благодати Божия.
11 Аще кто глаголет, яко словеса Божия: аще кто служит, яко от крепости, юже подает Бог: да о всем славится Бог Иисус Христом, Емуже есть слава и держава во веки веков. Аминь.
12 Возлюбленнии, не дивитеся еже в вас раждежению ко искушению вам бываему, яко чужду вам случающуся:
13 но понеже приобщаетеся Христовым страстем, радуйтеся, яко да и в явление славы Его возрадуетеся веселящеся.
14 Аще укоряеми бываете о имени Христове, блажени есте яко Славы и Божий Дух на вас почивает: онеми убо хулится, а вами прославляется.
15 Да не кто убо от вас постраждет яко убийца, или яко тать, или яко злодей, или яко чуждопосетитель:
16 аще ли же яко Христианин, да не стыдится, да прославляет же Бога в части сей.
17 Яко время начати суд от дому Божия: аще же прежде от вас, кая кончина противящымся Божию Евангелию?
18 И аще праведник едва спасется, нечестивый и грешный где явится?
19 Темже и страждущии по воли Божией, яко верну Зиждителю да предадят душы своя во благотворении.

=== 5 ===

1 Старцы иже в вас молю, яко старец сый и свидетель Христовым страстем, иже и хотящей славе явитися общник:
2 пасите еже в вас стадо Божие, посещающе не нуждею, но волею и по Бозе, ниже неправедными прибытки, но усердно,
3 ни яко обладающе причту, но образи бывайте стаду:
4 и явльшуся Пастыреначальнику, приимете неувядаемый славы венец.
5 Такоже юнии, повинитеся старцем: вси же друг другу повинующеся, смиреномудрие стяжите, зане Бог гордым противится, смиренным же дает благодать.
6 Смиритеся убо под крепкую руку Божию, да вы вознесет во время:
7 всю печаль вашу возвергше Нань, яко Той печется о вас.
8 Трезвитеся, бодрствуйте, зане супостат ваш диавол, яко лев рыкая, ходит, иский кого поглотити:
9 емуже противитеся тверди верою, ведуще, яко теже страсти случаются вашему братству, еже в мире.
10 Бог же всякия благодати, призвавый вас в вечную Свою славу о Христе Иисусе, мало пострадавшыя, Той да совершит вы, да утвердит, да укрепит, да оснует.
11 Тому слава и держава во веки веков. Аминь.
12 Силуаном вам верным братом, яко непщую, вмале написах, моля и засвидетельствуя сей быти истинней благодати Божией, в нейже стоите.
13 Целует вы яже в Вавилоне соизбранная, и Марко сын мой.
14 Целуйте друг друга лобзанием любве. Мир вам всем о Христе Иисусе. Аминь.
