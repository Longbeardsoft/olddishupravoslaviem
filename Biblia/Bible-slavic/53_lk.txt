
== Евангелие от Луки ==

=== 1 ===

1 Понеже убо мнози начаша чинити повесть о извествованных в нас вещех,
2 якоже предаша нам, иже исперва самовидцы и слуги бывшии Словесе:
3 изволися и мне последовавшу выше вся испытно, поряду писати тебе, державный Феофиле,
4 да разумееши, о нихже научился еси словесех утверждение.
5 Бысть во дни Ирода царя Иудейска, иерей некий, именем Захариа, от дневныя чреды Авиани: и жена его от дщерей Аароновех, и имя ей Елисаветь.
6 Беста же праведна оба пред Богом, ходяща во всех заповедех и оправданиих Господних безпорочна.
7 И не бе има чада, понеже Елисаветь бе неплоды, и оба заматоревша во днех своих беста.
8 Бысть же служащу ему в чину чреды своея пред Богом,
9 по обычаю священничества ключися ему покадити вшедшу в церковь Господню:
10 и все множество людий бе молитву дея вне, в год фимиама:
11 явися же ему Ангел Господень, стоя о десную олтаря кадилнаго:
12 и смутися Захариа видев, и страх нападе нань.
13 Рече же к нему Ангел: не бойся, Захарие: зане услышана бысть молитва твоя, и жена твоя Елисаветь родит сына тебе, и наречеши имя ему Иоанн:
14 и будет тебе радость и веселие, и мнози о рождестве его возрадуются:
15 будет бо велий пред Господем: и вина и сикера не имать пити, и Духа Святаго исполнится еще из чрева матере своея:
16 и многих от сынов Израилевых обратит ко Господу Богу их:
17 и той предидет пред Ним духом и силою Илииною, обратити сердца отцем на чада, и противныя в мудрости праведных, уготовати Господеви люди совершены.
18 И рече Захариа ко Ангелу: по чесому разумею сие? Аз бо есмь стар, и жена моя заматоревши во днех своих.
19 И отвещав Ангел рече ему: аз есмь Гавриил предстояй пред Богом, и послан есмь глаголати к тебе и благовестити тебе сия:
20 и се, будеши молчя и не могий проглаголати, до негоже дне будут сия: зане не веровал еси словесем моим, яже сбудутся во время свое.
21 И беша людие ждуще Захарию: и чудяхуся коснящу ему в церкви.
22 Изшед же не можаше глаголати к ним: и разумеша, яко видение виде в церкви: и той бе помавая им, и пребываше нем.
23 И бысть яко исполнишася дние службы его, иде в дом свой.
24 По сих же днех зачат Елисаветь жена его, и таяшеся месяц пять, глаголющи:
25 яко тако мне сотвори Господь во дни, в няже призре отяти поношение мое в человецех.
26 В месяц же шестый послан бысть Ангел Гавриил от Бога во град Галилейский, емуже имя Назарет,
27 к Деве обрученней мужеви, емуже имя Иосиф, от дому Давидова: и имя Деве Мариамь.
28 И вшед к Ней Ангел рече: радуйся, Благодатная: Господь с Тобою: благословена Ты в женах.
29 Она же видевши смутися о словеси его и помышляше, каково будет целование сие.
30 И рече Ангел Ей: не бойся, Мариамь: обрела бо еси благодать у Бога.
31 И се зачнеши во чреве, и родиши Сына, и наречеши имя Ему Иисус:
32 Сей будет велий, и Сын Вышняго наречется: и даст Ему Господь Бог престол Давида отца Его:
33 и воцарится в дому Иаковли во веки, и Царствию Его не будет конца.
34 Рече же Мариамь ко Ангелу: како будет сие, идеже мужа не знаю?
35 И отвещав Ангел рече Ей: Дух Святый найдет на Тя, и сила Вышняго осенит Тя: темже и раждаемое Свято наречется Сын Божий:
36 и се, Елисаветь южика Твоя, и та зачат сына в старости своей: и сей месяц шестый есть ей нарицаемей неплоды:
37 яко не изнеможет у Бога всяк глаголгол.
38 Рече же Мариамь: се, Раба Господня: буди Мне по глаголу твоему. И отиде от Нея Ангел.
39 Воставши же Мариамь во дни тыя, иде в горняя со тщанием, во град Иудов:
40 и вниде в дом Захариин и целова Елисаветь.
41 И бысть яко услыша Елисаветь целование Мариино, взыграся младенец во чреве ея: и исполнися Духа Свята Елисаветь,
42 и возопи гласом велиим, и рече: благословена Ты в женах, и благословен плод чрева Твоего:
43 и откуду мне сие, да приидет Мати Господа моего ко мне?
44 Се бо, яко бысть глас целования Твоего во ушию моею, взыграся младенец радощами во чреве моем:
45 и блаженна Веровавшая, яко будет совершение глаголголанным Ей от Господа.
46 И рече Мариамь: величит душа Моя Господа,
47 и возрадовася дух Мой о Бозе Спасе Моем:
48 яко призре на смирение Рабы Своея: се бо, отныне ублажат Мя вси роди:
49 яко сотвори Мне величие Сильный, и свято имя Его:
50 и милость Его в роды родов боящымся Его:
51 сотвори державу мышцею Своею: расточи гордыя мыслию сердца их?
52 Низложи сильныя со престол, и вознесе смиренныя:
53 алчущыя исполни благ и богатящыяся отпусти тщы:
54 восприят Израиля отрока Своего, помянути милости,
55 якоже глагола ко отцем нашым, Аврааму и семени его до века.
56 Пребысть же Мариамь с нею яко три месяцы и возвратися в дом свой.
57 Елисавети же исполнися время родити ей, и роди сына.
58 И слышаша окрест живущии и ужики ея, яко возвеличил есть Господь милость Свою с нею: и радовахуся с нею.
59 И бысть во осмый день, приидоша обрезати отроча, и нарицаху е именем отца его, Захарию.
60 И отвещавши мати его рече: ни, но да наречется Иоанн.
61 И реша к ней, яко никтоже есть в родстве твоем, иже нарицается именем тем.
62 И помаваху отцу его, еже како бы хотел нарещи е.
63 И испрошь дщицу, написа, глаголя: Иоанн будет имя ему. И чудяхуся вси.
64 Отверзошася же уста его абие и язык его, и глаголаше благословя Бога.
65 И бысть на всех страх живущих окрест их: и во всей стране Иудейстей поведаеми бяху вси глаголи сии.
66 И положиша вси слышавшии в сердцы своем, глаголюще: что убо отроча сие будет? И рука Господня бе с ним.
67 И Захариа отец его исполнися Духа Свята, и пророчествова, глаголя:
68 благословен Господь Бог Израилев, яко посети и сотвори избавление людем Своим:
69 и воздвиже рог спасения нам, в дому Давида отрока Своего:
70 якоже глагола усты святых сущих от века пророк Его,
71 спасение от враг наших и из руки всех ненавидящих нас:
72 сотворити милость со отцы нашими и помянути завет святый Свой,
73 клятву, еюже клятся ко Аврааму отцу нашему, дати нам,
74 без страха, из руки враг наших избавльшымся,
75 служити Ему преподобием и правдою пред Ним вся дни живота нашего.
76 И ты, отроча, пророк Вышняго наречешися: предидеши бо пред лицем Господним, уготовати пути Его,
77 дати разум спасения людем Его, во оставление грех их,
78 милосердия ради милости Бога нашего, в нихже посетил есть нас Восток свыше,
79 просветити во тме и сени смертней седящыя, направити ноги нашя на путь мирен.
80 Отроча же растяше и крепляшеся духом: и бе в пустынех до дне явления своего ко Израилю.

=== 2 ===

1 Бысть же во дни тыя, изыде повеление от кесаря Августа написати всю вселенную.
2 Сие написание первое бысть владящу Сириею Киринию.
3 И идяху вси написатися, кождо во свой град.
4 Взыде же и Иосиф от Галилеи, из града Назарета, во Иудею, во град Давидов, иже нарицается Вифлеем, зане быти ему от дому и отечества Давидова,
5 написатися с Мариею обрученою ему женою, сущею непраздною.
6 Бысть же, егда быста тамо, исполнишася дние родити Ей:
7 и роди Сына своего Первенца, и повит Его, и положи Его в яслех: зане не бе им места во обители.
8 И пастырие беху в тойже стране, бдяще и стрегуще стражу нощную о стаде своем.
9 И се, Ангел Господень ста в них, и слава Господня осия их: и убояшася страхом велиим.
10 И рече им Ангел: не бойтеся: се бо, благовествую вам радость велию, яже будет всем людем:
11 яко родися вам днесь Спас, Иже есть Христос Господь, во граде Давидове:
12 и се вам знамение: обрящете Младенца повита, лежаща в яслех.
13 И внезапу бысть со Ангелом множество вой небесных, хвалящих Бога и глаголющих:
14 слава в вышних Богу, и на земли мир, во человецех благоволение.
15 И бысть, яко отидоша от них на небо Ангели, и человецы пастырие реша друг ко другу: прейдем до Вифлеема и видим глаголгол сей бывший, егоже Господь сказа нам.
16 И приидоша поспешшеся, и обретоша Мариамь же и Иосифа, и Младенца лежаща во яслех.
17 Видевше же сказаша о глаголголе глаголголаннем им о Отрочати Сем.
18 И вси слышавшии дивишася о глаголанных от пастырей к ним.
19 Мариамь же соблюдаше вся глаголы сия, слагающи в сердцы Своем.
20 И возвратишася пастырие, славяще и хваляще Бога о всех, яже слышаша и видеша, якоже глаголано бысть к ним.
21 И егда исполнишася осмь дний, да обрежут Его, и нарекоша имя Ему Иисус, нареченное Ангелом прежде даже не зачатся во чреве.
22 И егда исполнишася дние очищения ею, по закону Моисеову, вознесоста Его во Иерусалим, поставити Его пред Господем,
23 якоже есть писано в законе Господни: яко всяк младенец мужеска полу, разверзая ложесна, свято Господеви наречется:
24 и еже дати жертву, по реченному в законе Господни, два горличища или два птенца голубина.
25 И се, бе человек во Иерусалиме, емуже имя Симеон. И человек сей праведен и благочестив, чая утехи Израилевы: и Дух бе Свят в нем.
26 И бе ему обещанно Духом Святым, не видети смерти, прежде даже не видит Христа Господня.
27 И прииде Духом в церковь. И егда введоста родителя Отроча Иисуса, сотворити има по обычаю законному о Нем,
28 и той приемь Его на руку своею, и благослови Бога, и рече:
29 ныне отпущаеши раба Твоего, Владыко, по глаголголу Твоему, с миром:
30 яко видесте очи мои спасение Твое,
31 еже еси уготовал пред лицем всех людий:
32 свет во откровение языком, и славу людий Твоих Израиля.
33 И бе Иосиф и Мати Его чудящася о глаголемых о Нем.
34 И благослови я Симеон, и рече к Марии Матери Его: се, лежит Сей на падение и на востание многим во Израили, и в знамение пререкаемо:
35 и Тебе же Самой душу пройдет оружие: яко да открыются от многих сердец помышления.
36 И бе Анна пророчица, дщи Фануилева, от колена Асирова: сия заматоревши во днех мнозех, живши с мужем седмь лет от девства своего:
37 и та вдова яко лет осмьдесят и четыре, яже не отхождаше от церкве, постом и молитвами служащи день и нощь.
38 И та в той час приставши исповедашеся Господеви и глаголаше о Нем всем чающым избавления во Иерусалиме.
39 И яко скончашася вся по закону Господню, возвратишася в Галилею, во град свой Назарет.
40 Отроча же растяше и крепляшеся духом, исполняяся премудрости: и благодать Божия бе на Нем.
41 И хождаста родителя Его на всяко лето во Иерусалим в праздник Пасхи.
42 И егда бысть двоюнадесяти лету, восходящым им во Иерусалим по обычаю праздника,
43 и скончавшым дни, и возвращающимася има, оста Отрок Иисус во Иерусалиме: и не разуме Иосиф и Мати Его:
44 мневша же Его в дружине суща, преидоста дне путь, и искаста Его во сродницех и в знаемых:
45 и не обретша Его, возвратистася во Иерусалим, взыскающа Его.
46 И бысть по триех днех, обретоста Его в церкви, седящаго посреде учителей, и послушающаго их, и вопрошающаго их:
47 ужасахуся же вси послушающии Его о разуме и о ответех Его.
48 И видевша Его, дивистася: и к Нему Мати Его рече: Чадо, что сотвори нама тако? Се, отец Твой и Аз боляща искахома Тебе.
49 И рече к нима: что яко искаста Мене? Не веста ли, яко в тех, яже Отца Моего, достоит быти Ми?
50 И та не разуместа глаголгола, егоже глагола Има.
51 И сниде с нима и прииде в Назарет: и бе повинуяся има. И Мати Его соблюдаше вся глаголголы сия в сердцы Своем.
52 И Иисус преспеваше премудростию и возрастом и благодатию у Бога и человек. 

=== 3 ===

1 В пятое же надесяте лето владычества Тивериа кесаря, обладающу Понтийскому Пилату Иудеею, и четвертовластвующу Галилеею Ироду, Филиппу же брату его четвертовластвующу Итуреею и Трахонитскою страною, и Лисанию Авилиниею четвертовластвующу,
2 при архиереи Анне и Каиафе, бысть глаголгол Божий ко Иоанну Захариину сыну в пустыни.
3 И прииде во всю страну Иорданскую, проповедая крещение покаяния во оставление грехов:
4 якоже есть писано в книзе словес Исаии пророка, глаголюща: глас вопиющаго в пустыни: уготовайте путь Господень: правы творите стези Его:
5 всяка дебрь исполнится, и всяка гора и холм смирится: и будут стропотная в правая, и острии в пути гладки:
6 и узрит всяка плоть спасение Божие.
7 Глаголаше же исходящым народом креститися от него: порождения ехиднова, кто сказа вам бежати от грядущаго гнева?
8 Сотворите убо плоды достойны покаяния: и не начинайте глаголати в себе: отца имамы Авраама: глаголю бо вам, яко может Бог от камения сего воздвигнути чада Аврааму.
9 Уже бо и секира при корени древа лежит: всяко убо древо не творящее плода добра посекается и во огнь вметается.
10 И вопрошаху его народи, глаголюще: что убо сотворим?
11 Отвещав же глагола им: имеяй две ризе, да подаст неимущему: и имеяй брашна, такожде да творит.
12 Приидоша же и мытари креститися от него и реша к нему: учителю, что сотворим?
13 Он же рече к ним: ничтоже более от повеленнаго вам творите.
14 Вопрошаху же его и воини, глаголюще: и мы что сотворим? И рече к ним: ни когоже обидите, ни оклеветавайте: и доволни будите оброки вашими.
15 Чающым же людем, и помышляющым всем в сердцах своих о Иоанне, еда той есть Христос,
16 отвещаваше Иоанн всем, глаголя: аз убо водою крещаю вы: грядет же Креплий мене, Емуже несмь достоин отрешити ремень сапогу Его: Той вы крестит Духом Святым и огнем:
17 Емуже лопата в руку Его, и отребит гумно Свое, и соберет пшеницу в житницу Свою, плевы же сожжет огнем негасающим.
18 Многа же убо и ина утешая благовествоваша людем.
19 Ирод же четвертовластник, обличаемь от него о Иродиаде жене брата своего, и о всех, яже сотвори злая Ирод,
20 приложи и сие над всеми, и затвори Иоанна в темнице.
21 Бысть же егда крестишася вси людие, и Иисусу крещашуся и молящуся, отверзеся небо,
22 и сниде Дух Святый телесным образом, яко голубь, Нань: и глас с небесе бысть, глаголя: Ты еси Сын Мой Возлюбленный, о Тебе благоволих.
23 И той бе Иисус яко лет тридесять начиная, сый, яко мнимь, Сын Иосифов, Илиев,
24 Матфатов, Левиин, Мелхиин, Ианнаев, Иосифов,
25 Маттафиев, Амосов, Наумов, Еслимов, Наггеов,
26 Маафов, Маттафиев, Семеиев, Иосифов, Иудин,
27 Иоаннанов, Рисаев, Зоровавелев, Салафиилев, Нириев,
28 Мелхиев, Аддиев, Косамов, Елмодамов, Иров,
29 Иосиев, Елиезеров, Иоримов, Матфатов, Левиин,
30 Симеонов, Иудин, Иосифов, Ионанов, Елиакимов,
31 Мелеаев, Маинанов, Маттафаев, Нафанов, Давидов,
32 Иессеов, Овидов, Воозов, Салмонов, Наассонов,
33 Аминадавов, Арамов, Есромов, Фаресов, Иудин,
34 Иаковль, Исааков, Авраамов, Фарин, Нахоров,
35 Серухов, Рагавов, Фалеков, Еверов, Саланов,
36 Каинанов, Арфаксадов, Симов, Ноев, Ламехов,
37 Мафусалев, Енохов, Иаредов, Малелеилов, Каинанов,
38 Еносов, Сифов, Адамов, Божий.

=== 4 ===

1 Иисус же исполнь Духа Свята возвратися от Иордана: и ведяшеся Духом в пустыню,
2 дний четыридесять искушаемь от диавола: и не яст ничесоже во дни тыя: и скончавшымся им, последи взалка.
3 И рече Ему диавол: аще Сын еси Божий, рцы каменеви сему, да будет хлеб.
4 И отвеща Иисус к нему, глаголя: писано есть, яко не о хлебе единем жив будет человек, но о всяцем глаголголе Божии.
5 И возвед Его диавол на гору высоку, показа Ему вся царствия вселенныя в часе временне,
6 и рече Ему диавол: Тебе дам власть сию всю и славу их: яко мне предана есть, и, емуже аще хощу, дам ю:
7 Ты убо аще поклонишися предо мною, будут Тебе вся.
8 И отвещав рече ему Иисус: иди за Мною, сатано: писано есть: поклонишися Господу Богу твоему, и Тому единому послужиши.
9 И веде Его во Иерусалим, и постави Его на криле церковнем, и рече Ему: аще Сын еси Божий, верзися отсюду долу:
10 писано бо есть, яко Ангелом Своим заповесть о Тебе сохранити Тя:
11 и на руках возмут Тя, да не когда преткнеши о камень ногу Твою.
12 И отвещав рече ему Иисус, яко речено есть: не искусиши Господа Бога твоего.
13 И скончав все искушение диавол, отиде от Него до времене.
14 И возвратися Иисус в силе духовней в Галилею: и весть изыде по всей стране о Нем.
15 И той учаше на сонмищих их, славимь всеми.
16 И прииде в Назарет, идеже бе воспитан. И вниде, по обычаю Своему, в день субботный в сонмище, и воста чести.
17 И даша Ему книгу Исаии пророка: и разгнув книгу, обрете место, идеже бе написано:
18 Дух Господень на Мне: Егоже ради помаза Мя благовестити нищым, посла Мя изцелити сокрушенныя сердцем, проповедати плененным отпущение и слепым прозрение, отпустити сокрушенныя во отраду,
19 проповедати лето Господне приятно.
20 И согнув книгу, отдав слузе, седе: и всем в сонмищи очи беху зряще Нань.
21 И начат глаголати к ним, яко днесь сбыстся писание сие во ушию вашею.
22 И вси свидетелствоваху Ему, и дивляхуся о словесех благодати, исходящих из уст Его, и глаголаху: не Сей ли есть сын Иосифов?
23 И рече к ним: всяко речете Ми притчу сию: врачу, изцелися Сам: елика слышахом бывшая в Капернауме, сотвори и зде во отечествии Своем.
24 Рече же: аминь глаголю вам, яко ни который пророк приятен есть во отечествии своем:
25 поистинне же глаголю вам: многи вдовицы беша во дни Илиины во Израили, егда заключися небо три лета и месяц шесть, яко бысть глад велик по всей земли:
26 и ни ко единей их послан бысть Илиа, токмо в Сарепту Сидонскую к жене вдовице:
27 и мнози прокажени беху при Елиссеи пророце во Израили: и ни един же от них очистися, токмо Нееман Сирианин.
28 И исполнишася вси ярости в сонмищи, слышавшии сия:
29 и воставше изгнаша Его вон из града, и ведоша Его до верху горы, на нейже град их создан бяше, да быша Его низринули:
30 Он же прошед посреде их, идяше.
31 И сниде в Капернаум град Галилейский: и бе учя их в субботы.
32 И ужасахуся о учении Его: яко со властию бе слово Его.
33 И в сонмищи бе человек имый духа беса нечиста, и возопи гласом велиим,
34 глаголя: остави, что нам и Тебе, Иисусе Назарянине? Пришел еси погубити нас: вем Тя, кто еси, Святый Божий.
35 И запрети ему Иисус, глаголя: премолчи и изыди из него. И поверг его бес посреде, изыде из него, никакоже вредив его.
36 И бысть ужас на всех, и стязахуся друг ко другу, глаголюще: что слово сие, яко властию и силою велит нечистым духовом, и исходят?
37 И исхождаше глас о Нем во всяко место страны.
38 Востав же из сонмища, вниде в дом Симонов: теща же Симонова бе одержима огнем велиим: и молиша Его о ней.
39 И став над нею, запрети огню, и остави ю. Абие же воставши служаше им.
40 Заходящу же солнцу, вси, елицы имеяху болящыя недуги различными, привождаху их к Нему: Он же на единаго коегождо их руце возложь, изцеляше их.
41 Исхождаху же и беси от многих, вопиюще и глаголюще, яко Ты еси Христос Сын Божий. И запрещая не даяше им глаголати, яко ведяху Христа Самаго суща.
42 Бывшу же дню, изшед иде в пусто место: и народи искаху Его, и приидоша к Нему, и удержаваху Его, дабы не отшел от них.
43 Он же рече к ним, яко и другим градовом благовестити Ми подобает Царствие Божие: яко на се послан есмь.
44 И бе проповедая на сонмищих галилейских.

=== 5 ===

1 Бысть же належащу Ему народу, да быша слышали слово Божие, и Той бе стоя при езере Геннисаретсте:
2 и виде два корабля стояща при езере: рыбарие же отшедше от нею, измываху мрежи.
3 Влез же в един от кораблю, иже бе Симонов, моли его от земли отступити мало: и сед учаше из корабля народы.
4 Якоже преста глаголя, рече к Симону: поступи во глубину, и вверзите мрежи вашя в ловитву.
5 И отвещав Симон рече Ему: Наставниче, об нощь всю труждшеся, ничесоже яхом: по глаголголу же Твоему ввергу мрежу.
6 И се сотворше, яша множество рыб много: протерзашеся же мрежа их.
7 И помануша причастником, иже беху во друзем корабли, да пришедше помогут им: и приидоша, и исполниша оба корабля, яко погружатися има.
8 Видев же Симон Петр, припаде к коленома Иисусовома, глаголя: изыди от мене, яко муж грешен есмь, Господи.
9 Ужас бо одержаше его и вся сущыя с ним, о ловитве рыб, яже яша:
10 такожде же Иакова и Иоанна сына Зеведеова, яже беста обещника Симонови. И рече к Симону Иисус: не бойся: отселе будеши человеки ловя.
11 И извлекше (оба) корабля на землю, оставльше вся, вслед Его идоша.
12 И бысть егда бе Иисус во единем от градов, и се, муж исполнь прокажения: и видев Иисуса, пад ниц, моляся Ему, глаголя: Господи, аще хощеши, можеши мя очистити.
13 И простер руку, коснуся его, рек: хощу, очистися. И абие проказа отиде от него.
14 И Той заповеда ему ни комуже поведати: но шед покажися иереови, и принеси о очищении твоем, якоже повеле Моисей, во свидетелство им.
15 Прохождаше же паче слово о Нем: и схождахуся народи мнози слышати и целитися от Него от недуг своих.
16 Той же бе отходя в пустыню и моляся.
17 И бысть во един от дний, и Той бе учя: и беху седяще фарисее и законоучителие, иже беху пришли от всякия веси Галилейския и Иудейския и Иерусалимския: и сила Господня бе изцеляющи их:
18 и се, мужие носяще на одре человека, иже бе разслаблен, и искаху внести его и положити пред Ним:
19 и не обретше куде внести его народа ради, взлезше на храм, сквозе скуделы низвесиша его со одром на среду пред Иисуса.
20 И видев веру их, рече ему: человече, оставляюттися греси твои.
21 И начаша помышляти книжницы и фарисее, глаголюще: кто есть сей, иже глаголет хулы? Кто может оставляти грехи, токмо един Бог?
22 Разумев же Иисус помышления их, отвещав рече к ним: что помышляете в сердцах ваших?
23 Что есть удобее рещи: оставляюттися греси твои? Или рещи: востани и ходи?
24 Но да увесте, яко власть имать Сын Человеческий на земли отпущати грехи, рече разслабленному: тебе глаголю: востани, и возми одр твой, и иди в дом твой.
25 И абие востав пред ними, взем, на немже лежаше, иде в дом свой, славя Бога.
26 И ужас прият всех, и славляху Бога: и исполнишася страха, глаголюще, яко видехом преславная днесь.
27 И посем изыде, и узре мытаря именем Левию, седяща на мытнице, и рече ему: иди по Мне.
28 И оставль вся, востав вслед Его иде.
29 И сотвори учреждение велие Левий Ему в дому своем: и бе народ мытарей мног, и инех, иже бяху с ним возлежаще.
30 И роптаху книжницы на Него и фарисее, ко учеником Его глаголюще: почто с мытари и грешники ясте и пиете?
31 И отвещав Иисус рече к ним: не требуют здравии врача, но болящии:
32 не приидох призвати праведных, но грешныя в покаяние.
33 Они же реша к Нему: почто ученицы Иоанновы постятся часто и молитвы творят, такожде и фарисейстии, а Твои ядят и пиют?
34 Он же рече к ним: еда можете сыны брачныя, дондеже жених с ними есть, сотворити поститися?
35 Приидут же дние, егда отят будет от них жених, и тогда постятся в тыя дни.
36 Глаголаше же и притчу к ним, яко никтоже приставления ризы новы приставляет на ризу ветху: аще ли же ни, и новую раздерет, и ветсей не согласует еже от новаго.
37 И никтоже вливает вина нова в мехи ветхи: аще ли же ни, расторгнет новое вино мехи, и само излиется, и меси погибнут:
38 но вино новое в мехи новы вливати: и обоя соблюдутся.
39 И никтоже пив ветхое, абие хощет новаго: глаголет бо: ветхое лучше есть. 

=== 6 ===

1 Бысть же в субботу второпервую ити Ему сквозе сеяния: и восторгаху ученицы Его класы, и ядяху, стирающе руками.
2 Нецыи же от фарисей реша им: что творите, егоже не достоит творити в субботы?
3 И отвещав Иисус рече к ним: ни ли сего чли есте, еже сотвори Давид, егда взалкася сам и иже с ним бяху?
4 Како вниде в дом Божий, и хлебы предложения взем, и яде, и даде и сущым с ним, ихже не достояше ясти, токмо единем иереем?
5 И глаголаше им, яко господь есть Сын Человеческий и субботе.
6 Бысть же и в другую субботу внити Ему в сонмище и учити: и бе тамо человек, и рука ему десная бе суха.
7 Назираху же книжницы и фарисее, аще в субботу изцелит, да обрящут речь Нань.
8 Он же ведяше помышления их и рече человеку имущему суху руку: востани и стани посреде. Он же востав ста.
9 Рече же Иисус к ним: вопрошу вы: что достоит в субботы, добро творити, или зло творити? Душу спасти, или погубити? Они же умолчаша.
10 И воззрев на всех их, рече ему: простри руку твою. Он же сотвори тако: и утвердися рука его здрава яко другая.
11 Они же исполнишася безумия и глаголаху друг ко другу, что быша сотворили Иисусови.
12 Бысть же во дни тыя, изыде в гору помолитися: и бе об нощь в молитве Божии.
13 И егда бысть день, призва ученики Своя: и избра от них дванадесяте, ихже и Апостолы нарече:
14 Симона, егоже именова Петра, и Андреа брата его, Иакова и Иоанна, Филиппа и Варфоломеа,
15 Матфеа и Фому, Иакова Алфеева и Симона нарицаемаго Зилота,
16 Иуду Иаковля, и Иуду Искариотскаго, иже и бысть предатель.
17 Изшед с ними, ста на месте равне: и народ ученик Его, и множество много людий от всея Иудеи и Иерусалима, и помория Тирска и Сидонска,
18 иже приидоша послушати Его и изцелитися от недуг своих, и страждущии от дух нечистых: и изцеляхуся.
19 И весь народ искаше прикасатися Ему: яко сила от Него исхождаше и изцеляше вся.
20 И Той возвед очи Свои на ученики Своя, глаголаше: блажени нищии духом: яко ваше есть Царствие Божие.
21 Блажени, алчущии ныне: яко насытитеся. Блажени, плачущии ныне: яко возсмеетеся.
22 Блажени будете, егда возненавидят вас человецы, и егда разлучат вы и поносят, и пронесут имя ваше яко зло, Сына Человеческаго ради.
23 Возрадуйтеся в той день и взыграйте: се бо, мзда ваша многа на небеси. По сим бо творяху пророком отцы их.
24 Обаче горе вам богатым: яко отстоите утешения вашего.
25 Горе вам, насыщеннии ныне: яко взалчете. Горе вам смеющымся ныне: яко возрыдаете и восплачете.
26 Горе, егда добре рекут вам вси человецы. По сим бо творяху лжепророком отцы их.
27 Но вам глаголю слышащым: любите враги вашя, добро творите ненавидящым вас,
28 благословите кленущыя вы, и молитеся за творящих вам обиду.
29 Биющему тя в ланиту, подаждь и другую: и от взимающаго ти ризу, и срачицу не возбрани.
30 Всякому же просящему у тебе дай: и от взимающаго твоя не истязуй.
31 И якоже хощете да творят вам человецы, и вы творите им такожде.
32 И аще любите любящыя вы, кая вам благодать есть? Ибо и грешницы любящыя их любят.
33 И аще благотворите благотворящым вам, кая вам благодать есть? Ибо и грешницы тожде творят.
34 И аще взаим даете, от нихже чаете восприяти, кая вам благодать есть, ибо и грешницы грешником взаим давают, да восприимут равная.
35 Обаче любите враги вашя, и благотворите, и взаим дайте, ничесоже чающе: и будет мзда ваша многа, и будете сынове Вышняго: яко Той благ есть на безблагодатныя и злыя.
36 Будите убо милосерди, якоже и Отец ваш милосерд есть.
37 И не судите, и не судят вам: (и) не осуждайте, да не осуждени будете: отпущайте, и отпустят вам:
38 дайте, и дастся вам: меру добру, наткану и потрясну и преливающуся дадят на лоно ваше: тою бо мерою, еюже мерите, возмерится вам.
39 Рече же притчу им: еда может слепец слепца водити? Не оба ли в яму впадетася?
40 Несть ученик над учителя своего: совершен же всяк будет, якоже и учитель его.
41 Что же видиши сучец, иже есть во очеси брата твоего, бервна же, еже есть во очеси твоем, не чуеши?
42 Или како можеши рещи брату твоему: брате, остави, да изму сучец, иже есть во очеси твоем, сам сущаго во очеси твоем бервна не видя? Лицемере, изми первее бервно из очесе твоего, и тогда прозриши изъяти сучец из очесе брата твоего.
43 Несть бо древо добро, творя плода зла: ниже древо зло, творя плода добра.
44 Всяко бо древо от плода своего познается: не от терния бо чешут смоквы, ни от купины емлют гроздия.
45 Благий человек от благаго сокровища сердца своего износит благое: и злый человек от злаго сокровища сердца своего износит злое: от избытка бо сердца глаголют уста его.
46 Что же Мя зовете: Господи, Господи, и не творите, яже глаголю?
47 Всяк грядый ко Мне и слышай словеса Моя и творя я, скажу вам, кому есть подобен:
48 подобен есть человеку зиждущу храмину, иже ископа и углуби, и положи основание на камени: наводнению же бывшу, припаде река ко храмине той, и не може поколебати ея: основана бо бе на камени.
49 Слышавый же и не сотворивый подобен есть человеку создавшему храмину на земли без основания: к нейже припаде река, и абие падеся, и бысть разрушение храмины тоя велие.

=== 7 ===

1 Егда же сконча вся глаголголы Своя в слухи людем, вниде в Капернаум.
2 Сотнику же некоему раб боля зле, хотяше умрети, иже бе ему честен.
3 Слышав же о Иисусе, посла к Нему старцы Иудейския, моля Его, яко да пришед спасет раба его.
4 Они же пришедше ко Иисусови, моляху Его тощно, глаголюще, яко достоин есть, емуже даси сие:
5 любит бо язык наш, и сонмище той созда нам.
6 Иисус же идяше с ними. И уже Ему не далече сущу от храмины, посла к Нему сотник други, глаголя Ему: Господи, не движися: несмь бо достоин, да под кров мой внидеши:
7 темже ни себе достойна сотворих приити к Тебе: но рцы слово, и изцелеет отрок мой:
8 ибо и аз человек есмь под владыкою учинен, имея под собою воины: и глаголю сему: иди, и идет: и другому: прииди, и приидет: и рабу моему: сотвори сие, и сотворит.
9 Слышав же сия Иисус, чудися ему, и обращься идущему по Нем народу рече: глаголю вам, ни во Израили толики веры обретох.
10 И возвращшеся посланнии обретоша болящаго раба изцелевша.
11 И бысть посем, идяше во град, нарицаемый Наин: и с Ним идяху ученицы Его мнози и народ мног.
12 Якоже приближися ко вратом града, и се изношаху умерша, сына единородна матери своей, и та бе вдова: и народ от града мног с нею.
13 И видев ю Господь, милосердова о ней, и рече ей: не плачи.
14 И приступль коснуся во одр: носящии же сташа: и рече: юноше, тебе глаголю, востани.
15 И седе мертвый, и начат глаголати: и даде его матери его.
16 Прият же страх всех, и славляху Бога, глаголюще: яко пророк велий воста в нас, и яко посети Бог людий Своих.
17 И изыде слово сие по всей Иудеи о Нем, и по всей стране.
18 И возвестиша Иоанну ученицы его о всех сих.
19 И призвав два некая от ученик своих Иоанн, посла ко Иисусу, глаголя: Ты ли еси Грядый, или иного чаем?
20 Пришедша же к Нему мужа, реста: Иоанн Креститель посла нас к Тебе, глаголя: Ты ли еси Грядый, или иного чаем,
21 в Той же час изцели многи от недуг и ран и дух злых и многим слепым дарова прозрение.
22 И отвещав Иисус рече има: шедша возвестита Иоанну, яже видеста и слышаста: яко слепии прозирают, хромии ходят, прокаженнии очищаются, глусии слышат, мертвии востают, нищии благовествуют:
23 и блажен есть, иже аще не соблазнится о Мне.
24 Отшедшема же ученикома Иоанновома, начат глаголати к народом о Иоанне: чесо изыдосте в пустыню видети, трость ли ветром колеблему?
25 Но чесо изыдосте видети? Человека ли в мягки ризы одеяна? Се, иже во одежди славней и пищи сущии, во царствии суть.
26 Но чесо изыдосте видети? Пророка ли? Ей, глаголю вам, и лишше пророка.
27 Сей (бо) есть, о немже писано есть: се, Аз послю Ангела Моего пред лицем Твоим, иже устроит путь Твой пред Тобою.
28 Глаголю бо вам: болий в рожденных женами пророка Иоанна Крестителя никтоже есть: мний же во Царствии Божии болий его есть.
29 И вси людие слышавше и мытарие оправдиша Бога, крещшеся крещением Иоанновым:
30 фарисее же и законницы совет Божий отвергоша о себе, не крещшеся от него.
31 Рече же Господь: кому убо уподоблю человеки рода сего, и кому суть подобни?
32 Подобни суть отрочищем седящым на торжищих, и приглашающым друг друга, и глаголющым: пискахом вам, и не плясасте: рыдахом вам, и не плакасте.
33 Прииде бо Иоанн Креститель ни хлеба ядый, ни вина пия, и глаголете: беса имать.
34 Прииде Сын Человеческий ядый и пия, и глаголете: сей человек ядца и винопийца, друг мытарем и грешником.
35 И оправдися премудрость от чад своих всех.
36 Моляше же Его некий от фарисей, дабы ял с ним: и вшед в дом фарисеов, возлеже.
37 И се, жена во граде, яже бе грешница, и уведевши, яко возлежит во храмине фарисеове, принесши алавастр мира,
38 и ставши при ногу Его созади, плачущися, начат умывати нозе Его слезами, и власы главы своея отираше, и облобызаше нозе Его, и мазаше миром.
39 Видев же фарисей воззвавый Его, рече в себе, глаголя: Сей аще бы был пророк, ведел бы, кто и какова жена прикасается Ему: яко грешница есть.
40 И отвещав Иисус рече к нему: Симоне, имам ти нечто рещи. Он же рече: Учителю, рцы.
41 Иисус же рече: два должника беста заимодавцу некоему: един бе должен пятиюсот динарий, другий же пятиюдесят:
42 не имущема же има воздати, обема отда. Который убо ею, рцы, паче возлюбит его?
43 Отвещав же Симон рече: мню, яко емуже вящше отда. Он же рече ему: право судил еси.
44 И обращься к жене, Симонови рече: видиши ли сию жену? Внидох в дом твой, воды на нозе Мои не дал еси: сия же слезами облия Ми нозе и власы главы своея отре.
45 Лобзания Ми не дал еси: сия же, отнелиже внидох, не преста облобызающи Ми нозе.
46 Маслом главы Моея не помазал еси: сия же миром помаза Ми нозе.
47 Егоже ради, глаголю ти, отпущаются греси ея мнози, яко возлюби много: а емуже мало оставляется, менше любит.
48 Рече же ей: отпущаются тебе греси.
49 И начаша возлежащии с Ним глаголати в себе: кто Сей есть, иже и грехи отпущает?
50 Рече же к жене: вера твоя спасе тя: иди в мире.

=== 8 ===

1 И бысть посем, и Той прохождаше сквозе грады и веси, проповедуя и благовествуя Царствие Божие: и обанадесяте с Ним,
2 и жены некия, яже бяху изцелены от духов злых и недуг: Мариа нарицаемая Магдалина, из неяже бесов седмь изыде,
3 и Иоанна жена Хузаня, приставника Иродова, и Сусанна, и ины многи, яже служаху Ему от имений своих.
4 Разумевающу же народу многу, и от всех градов грядущым к Нему, рече притчу:
5 изыде сеяй сеяти семене своего: и егда сеяше, ово паде при пути, и попрано бысть, и птицы небесныя позобаша е:
6 а другое паде на камени, и прозяб усше, зане не имеяше влаги:
7 и другое паде посреде терния, и возрасте терние, и подави е:
8 другое же паде на земли блазе, и прозяб сотвори плод сторицею. Сия глаголя, возгласи: имеяй ушы слышати, да слышит.
9 Вопрошаху же Его ученицы Его, глаголюще: что есть притча сия?
10 Он же рече: вам есть дано ведати тайны Царствия Божия, прочым же в притчах, да видяще не видят и слышаще не разумеют.
11 Есть же сия притча: семя есть слово Божие:
12 а иже при пути, суть слышащии, потом (же) приходит диавол и вземлет слово от сердца их, да не веровавше спасутся:
13 а иже на камени, иже егда услышат, с радостию приемлют слово: и сии корене не имут, иже во время веруют, и во время напасти отпадают:
14 а еже в тернии падшее, сии суть слышавшии, и от печали и богатства и сластьми житейскими ходяще подавляются, и не совершают плода:
15 а иже на добрей земли, сии суть, иже добрым сердцем и благим слышавше слово, держат и плод творят в терпении. Сия глаголя, возгласи: имеяй ушы слышати, да слышит.
16 Никтоже (убо) светилника вжег, покрывает его сосудом, или под одр подлагает: но на свещник возлагает, да входящии видят свет.
17 Несть бо тайно, еже не явлено будет: ниже утаено, еже не познается и в явление приидет.
18 Блюдитеся убо, како слышите: иже бо имать, дастся ему: и иже аще не имать, и еже мнится имея, возмется от него.
19 Приидоша же к Нему Мати и братия Его, и не можаху беседовати к Нему народа ради.
20 И возвестиша Ему, глаголюще: Мати Твоя и братия Твоя вне стоят, видети Тя хотяще.
21 Он же отвещав рече к ним: мати Моя и братия Моя сии суть, слышащии слово Божие, и творящии е.
22 И бысть во един от дний, Той влезе в корабль и ученицы Его: и рече к ним: прейдем на он пол езера. И поидоша.
23 Идущым же им, успе. И сниде буря ветреная в езеро, и скончавахуся и в беде беху.
24 И приступльше воздвигоша Его, глаголюще: Наставниче, Наставниче, погибаем. Он же востав запрети ветру и волнению водному: и улегоста, и бысть тишина.
25 Рече же им: где есть вера ваша? Убоявшеся же чудишася, глаголюще друг ко другу: кто убо Сей есть, яко и ветром повелевает и воде, и послушают Его?
26 И преидоша во страну Гадаринску, яже есть об он пол Галилеи.
27 Изшедшу же Ему на землю, срете Его муж некий от града, иже имяше бесы от лет многих, и в ризу не облачашеся, и во храме не живяше, но во гробех.
28 Узрев же Иисуса и возопив, припаде к Нему, и гласом велиим рече: что мне и Тебе, Иисусе Сыне Бога Вышняго? Молюся Ти, не мучи мене.
29 Повеле бо духови нечистому изыти от человека: от многих бо лет восхищаше его: и вязаху его узы (железны) и путы, стрегуще его: и растерзая узы, гонимь бываше бесом сквозе пустыни.
30 Вопроси же его Иисус, глаголя: что ти есть имя? Он же рече: легеон: яко беси мнози внидоша в онь.
31 И моляху Его, да не повелит им в бездну ити.
32 Бе же ту стадо свиний много пасомо в горе: и моляху Его, да повелит им в ты внити. И повеле им.
33 Изшедше же беси от человека, внидоша во свиния: и устремися стадо по брегу в езеро, и истопе.
34 Видевше же пасущии бывшее, бежаша, и возвестиша во граде и в селех.
35 Изыдоша же видети бывшее: и приидоша ко Иисусови и обретоша человека седяща, из негоже беси изыдоша, оболчена и смысляща, при ногу Иисусову: и убояшася.
36 Возвестиша же им видевшии, како спасеся бесновавыйся.
37 И моли Его весь народ страны Гадаринския отити от них, яко страхом велиим одержими беху. Он же влез в корабль, возвратися.
38 Моляшеся же Ему муж, из негоже изыдоша беси, дабы с Ним был. Отпусти же его Иисус, глаголя:
39 возвратися в дом твой и поведай, елика ти сотвори Бог. И иде, по всему граду проповедая, елика сотвори ему Иисус.
40 Бысть же егда возвратися Иисус, прият Его народ: беху бо вси чающе Его.
41 И се, прииде муж, емуже имя Иаир, и той князь сонмищу бе: и пад при ногу Иисусову, моляше Его внити в дом свой:
42 яко дщи единородна бе ему, яко лет двоюнадесяте, и та умираше. Егда же идяше, народи угнетаху Его.
43 И жена сущи в точении крове от двоюнадесяте лету, яже врачем издавши все имение, (и) не возможе ни от единаго изцелети:
44 (и) приступльши созади, коснуся края риз Его: и абие ста ток крове ея.
45 И рече Иисус: кто есть коснувыйся Мне? Отметающымся же всем, рече Петр и иже с Ним: Наставниче, народи одержат Тя и гнетут, и глаголеши: кто есть коснувыйся Мне?
46 Иисус же рече: прикоснуся Мне некто: Аз бо чух силу изшедшую из Мене.
47 Видевши же жена, яко не утаися, трепещущи прииде, и падши пред Ним, еяже ради вины прикоснуся Ему, поведа Ему пред всеми людьми, и яко изцеле абие.
48 Он же рече ей: дерзай дщи, вера твоя спасе тя: иди в мире.
49 Еще Ему глаголющу, прииде некий от архисинагога, глаголя ему, яко умре дщи твоя: не движи Учителя.
50 Иисус же слышав отвеща ему, глаголя: не бойся, токмо веруй, и спасена будет.
51 Пришед же в дом, не остави ни единаго внити, токмо Петра и Иоанна и Иакова, и отца отроковицы, и матере.
52 Плакахуся же вси и рыдаху ея. Он же рече: не плачитеся: не умре (бо), но спит.
53 И ругахуся Ему, ведяще, яко умре.
54 Он же изгнав вон всех, и емь за руку ея, возгласи, глаголя: отроковице, востани.
55 И возвратися дух ея, и воскресе абие: и повеле дати ей ясти.
56 И дивистася родителя ея. Он же повеле има ни комуже поведати бывшаго.

=== 9 ===

1 Созвав же обанадесяте, даде им силу и власть на вся бесы, и недуги целити:
2 и посла их проповедати Царствие Божие и изцелити болящыя.
3 И рече к ним: ничесоже возмите на путь: ни жезла, ни пиры, ни хлеба, ни сребра, ни по двема ризама имети:
4 и в оньже дом внидете, ту пребывайте, и оттуду исходите:
5 и елицы аще не приемлют вас, исходяще от града того, и прах от ног ваших оттрясите, во свидетелство на ня.
6 Исходяще же прохождаху сквозе веси, благовествующе и изцеляюще всюду.
7 Слыша же Ирод четвертовластник бывающая от Него вся и недоумевашеся: зане глаголемо бе от неких, яко Иоанн воста от мертвых:
8 от инех же, яко Илиа явися: от других же, яко пророк един от древних воскресе.
9 И рече Ирод: Иоанна аз усекнух: кто же есть Сей, о Немже аз слышу таковая? И искаше видети Его.
10 И возвращшеся Апостоли поведаша Ему, елика сотвориша: и поимь их, отиде един на место пусто града, нарицаемаго Вифсаида.
11 Народи же разумевше, по Нем идоша: и приемь их, глаголаше им о Царствии Божии и требующыя изцеления целяше.
12 День же начат прекланятися. Приступльше же обанадесяте рекоша Ему: отпусти народ, да шедше во окрестныя веси и села витают и обрящут брашно: яко зде в пусте месте есмы.
13 Рече же к ним: дадите им вы ясти. Они же реша: несть у нас вящше, токмо пять хлеб и рыбе две, аще убо не шедше мы купим во вся люди сия брашна.
14 Беху бо мужей яко пять тысящ. Рече же ко учеником Своим: посадите их на купы по пятидесят.
15 И сотвориша тако, и посадиша их вся.
16 Приим же пять хлеб и обе рыбе, воззрев на небо, благослови их, и преломи, и даяше учеником, предложити народу.
17 И ядоша, и насытишася вси: и взяша избывшыя им укрухи кошя дванадесяте.
18 И бысть егда моляшеся един, с Ним беху ученицы: и вопроси их, глаголя: кого Мя глаголют народи быти?
19 Они же отвещавше реша: Иоанна Крестителя: инии же Илию: друзии же, яко пророк некий от древних воскресе.
20 Рече же им: вы же кого Мя глаголете быти? Отвещав же Петр рече: Христа Божия.
21 Он же запрещь им, повеле ни комуже глаголати сего,
22 рек, яко подобает Сыну Человеческому много пострадати, и искушену быти от старец и архиерей и книжник, и убиену быти, и в третий день востати.
23 Глаголаше же ко всем: аще кто хощет по Мне ити, да отвержется себе, и возмет крест свой, и последует Ми.
24 Иже бо аще хощет душу свою спасти, погубит ю: а иже погубит душу свою Мене ради, сей спасет ю.
25 Что бо пользы имать человек, приобрет мир весь, себе же погубив или отщетив?
26 Иже бо аще постыдится Мене и Моих словес, сего Сын Человеческий постыдится, егда приидет во славе Своей и Отчей и святых Ангел.
27 Глаголю же вам воистинну: суть нецыи от зде стоящих, иже не имут вкусити смерти, дондеже видят Царствие Божие.
28 Бысть же по словесех сих яко дний осмь, и поемь Петра и Иоанна и Иакова, взыде на гору помолитися.
29 И бысть егда моляшеся, видение лица Его ино, и одеяние Его бело блистаяся.
30 И се, мужа два с Ним глаголюща, яже беста Моисей и Илиа,
31 явльшася во славе, глаголаста же исход Его, егоже хотяше скончати во Иерусалиме.
32 Петр же и сущии с ним бяху отягчени сном: убуждшеся же видеша славу Его, и оба мужа стояща с Ним.
33 И бысть егда разлучистася от Него, рече Петр ко Иисусу: Наставниче, добро есть нам зде быти: и сотворим сени три, едину Тебе, и едину Моисеови, и едину Илии: не ведый, еже глаголаше.
34 Се же ему глаголющу, бысть облак, и осени их: убояшася же, вшедше во облак.
35 И глас бысть из облака, глаголя: Сей есть Сын Мой Возлюбленный, Того послушайте.
36 И егда бысть глас, обретеся Иисус един. И тии умолчаша, и ни комуже возвестиша в тыя дни ничесоже от тех, яже видеша.
37 Бысть же в прочий день, сшедшым им с горы, срете Его народ мног.
38 И се, муж из народа возопи, глаголя: Учителю, молютися, призри на сына моего, яко единороден ми есть:
39 и се дух емлет его, и внезапу вопиет, и пружается с пенами, и едва отходит от него, сокрушая его:
40 и молихся учеником Твоим, да ижденут его: и не возмогоша.
41 Отвещав же Иисус рече: о, роде неверный и развращенный, доколе буду в вас и терплю вы? Приведи (Ми) сына твоего семо.
42 Еще же грядущу ему, поверже его бес и стрясе. Запрети же Иисус духови нечистому, и изцели отрока, и вдаде его отцу его.
43 Дивляхуся же вси о величии Божии. Всем же чудящымся о всех, яже творяше Иисус, рече ко учеником Своим:
44 вложите вы во ушы ваши словеса сия: Сын бо Человеческий имать предатися в руце человечесте.
45 Они же не разумеша глаголгола сего, бе бо прикровен от них, да не ощутят его: и бояхуся вопросити Его о глаголголе сем.
46 Вниде же помышление в них, кто их вящший бы был.
47 Иисус же ведый помышление сердец их, приемь отроча, постави е у Себе
48 и рече им: иже аще приимет сие отроча во имя Мое, Мене приемлет: и иже аще Мене приемлет, приемлет Пославшаго Мя: иже бо менший есть в вас, сей есть велик.
49 Отвещав же Иоанн рече: Наставниче, видехом некоего о имени Твоем изгоняща бесы: и возбранихом ему, яко вслед не ходит с нами.
50 И рече к нему Иисус: не браните: иже бо несть на вы, по вас есть.
51 Бысть же егда скончавахуся дние восхождению Его, и Той утверди лице Свое ити во Иерусалим:
52 и посла вестники пред лицем Своим: и изшедше внидоша в весь Самарянску, яко да уготовят Ему:
53 и не прияша Его, яко лице Его бе грядущее во Иерусалим.
54 Видевша же ученика Его Иаков и Иоанн, реста: Господи, хощеши ли, речема, да огнь снидет с небесе и потребит их, якоже и Илиа сотвори?
55 Обращься же запрети има, и рече: не веста, коего духа еста вы:
56 Сын бо Человеческий не прииде душ человеческих погубити, но спасти. И идоша во ину весь.
57 Бысть же идущым им по пути, рече некий к Нему: иду по Тебе, аможе аще идеши, Господи.
58 И рече ему Иисус: лиси язвины имут, и птицы небесныя гнезда: Сын же Человеческий не имать где главу подклонити.
59 Рече же ко другому: ходи вслед Мене. Он же рече: Господи, повели ми, да шед прежде погребу отца моего.
60 Рече же ему Иисус: остави мертвыя погребсти своя мертвецы: ты же шед возвещай Царствие Божие.
61 Рече же и другий: иду по Тебе, Господи: прежде же повели ми отвещатися, иже суть в дому моем.
62 Рече же к нему Иисус: никтоже возложь руку свою на рало и зря вспять, управлен есть в Царствии Божии.

=== 10 ===

1 По сих же яви Господь и инех седмьдесят, и посла их по двема пред лицем Своим во всяк град и место, аможе хотяше Сам ити:
2 глаголаше же к ним: жатва убо многа, делателей же мало: молитеся убо Господину жатве, да изведет делатели на жатву Свою.
3 Идите: се Аз посылаю вы яко агнцы посреде волков.
4 Не носите влагалища, ни пиры, ни сапог: и ни когоже на пути целуйте.
5 В оньже аще дом внидете, первее глаголите: мир дому сему:
6 и аще убо будет ту сын мира, почиет на нем мир ваш: аще ли же ни, к вам возвратится:
7 в том же дому пребывайте, ядуще и пиюще, яже суть у них: достоин бо есть делатель мзды своея. Не преходите из дому в дом.
8 И в оньже аще град входите, и приемлют вы, ядите предлагаемая вам:
9 и изцелите недужныя, иже суть в нем, и глаголите им: приближися на вы Царствие Божие.
10 И в оньже аще град входите, и не приемлют вас, изшедше на распутия его, рцыте:
11 и прах, прилепший нам от града вашего, оттрясаем вам. Обаче сие ведите, яко приближися на вы Царствие Божие:
12 глаголю вам, яко Содомляном в день той отраднее будет, неже граду тому.
13 Горе тебе, Хоразине, горе тебе, Вифсаидо: яко аще в Тире и Сидоне быша силы были бывшыя в ваю, древле убо во вретищи и пепеле седяще покаялися быша:
14 обаче Тиру и Сидону отраднее будет на суде, неже вама.
15 И ты, Капернауме, иже до небес вознесыйся, до ада низведешися.
16 Слушаяй вас, Мене слушает: и отметаяйся вас, Мене отметается: отметаяйся же Мене, отметается Пославшаго Мя.
17 Возвратишася же седмьдесят с радостию, глаголюще: Господи, и беси повинуются нам о имени Твоем.
18 Рече же им: видех сатану яко молнию с небесе спадша.
19 Се, даю вам власть наступати на змию и на скорпию и на всю силу вражию: и ничесоже вас вредит:
20 обаче о сем не радуйтеся, яко дуси вам повинуются: радуйтеся же, яко имена ваша написана суть на небесех.
21 В той час возрадовася духом Иисус и рече: исповедаютися, Отче, Господи небесе и земли, яко утаил еси сия от премудрых и разумных, и открыл еси та младенцем: ей, Отче, яко тако бысть благоволение пред Тобою.
22 И обращься ко учеником, рече: вся Мне предана быша от Отца Моего: и никтоже весть, кто есть Сын, токмо Отец: и кто есть Отец, токмо Сын, и емуже аще хощет Сын открыти.
23 И обращься ко учеником, един рече: блажени очи видящии, яже видите:
24 глаголю бо вам, яко мнози пророцы и царие восхотеша видети, яже вы видите, и не видеша: и слышати, яже слышите, и не слышаша.
25 И се, законник некий воста, искушая Его и глаголя: Учителю, что сотворив, живот вечный наследую?
26 Он же рече к нему: в законе что писано есть? Како чтеши?
27 Он же отвещав рече: возлюбиши Господа Бога твоего от всего сердца твоего, и от всея души твоея, и всею крепостию твоею, и всем помышлением твоим: и ближняго своего яко сам себе.
28 Рече же ему: право отвещал еси: сие сотвори, и жив будеши.
29 Он же хотя оправдитися сам, рече ко Иисусу: и кто есть ближний мой?
30 Отвещав же Иисус рече: человек некий схождаше от Иерусалима во Иерихон, и в разбойники впаде, иже совлекше его, и язвы возложше отидоша, оставльше едва жива суща.
31 По случаю же священник некий схождаше путем тем, и видев его, мимоиде.
32 Такожде же и левит, быв на том месте, пришед и видев, мимоиде.
33 Самарянин же некто грядый, прииде над него, и видев его, милосердова:
34 и приступль обвяза струпы его, возливая масло и вино: всадив же его на свой скот, приведе его в гостинницу и прилежа ему:
35 и наутрия изшед, иземь два сребреника, даде гостиннику и рече ему: прилежи ему: и еже аще прииждивеши, аз егда возвращуся, воздам ти.
36 Кто убо от тех триех ближний мниттися быти впадшему в разбойники?
37 Он же рече: сотворивый милость с ним. Рече же ему Иисус: иди, и ты твори такожде.
38 Бысть же ходящым им, и Сам вниде в весь некую: жена же некая именем Марфа прият Его в дом свой:
39 и сестра ей бе нарицаемая Мариа, яже и седши при ногу Иисусову, слышаше слово Его.
40 Марфа же молвяше о мнозе службе, ставши же рече: Господи, не брежеши ли, яко сестра моя едину мя остави служити? Рцы убо ей, да ми поможет.
41 Отвещав же Иисус рече ей: Марфо, Марфо, печешися и молвиши о мнозе,
42 едино же есть на потребу. Мариа же благую часть избра, яже не отимется от нея.

=== 11 ===

1 И бысть внегда быти Ему на месте некоем молящуся, (и) яко преста, рече некий от ученик Его к Нему: Господи, научи ны молитися, якоже и Иоанн научи ученики своя.
2 Рече же им: егда молитеся, глаголите: Отче наш, иже на небесех, да святится имя Твое: да приидет Царствие Твое: да будет воля Твоя, яко на небеси, и на земли:
3 хлеб наш насущный подавай нам на всяк день:
4 и остави нам грехи нашя, ибо и сами оставляем всякому должнику нашему: и не введи нас во искушение, но избави нас от лукаваго.
5 И рече к ним: кто от вас имать друга, и идет к нему в полунощи, и речет ему: друже, даждь ми взаим три хлебы:
6 понеже друг прииде с пути ко мне, и не имам чесо предложити ему.
7 И той извнутрь отвещав речет: не твори ми труды: уже двери затворены суть, и дети моя со мною на ложи суть: (и) не могу востав дати тебе.
8 Глаголю же вам: аще и не даст ему востав, зане друг ему есть: но за безочьство его, востав даст ему, елика требует.
9 И Аз вам глаголю: просите, и дастся вам: ищите, и обрящете: толцыте, и отверзется вам:
10 всяк бо просяй приемлет, и ищяй обретает, и толкущему отверзется.
11 Котораго же вас отца воспросит сын хлеба, еда камень подаст ему? Или рыбы, еда в рыбы место змию подаст ему?
12 Или аще попросит яица, еда подаст ему скорпию?
13 Аще убо вы зли суще, умеете даяния блага даяти чадом вашым, кольми паче Отец, иже с небесе, даст Духа Святаго просящым у Него?
14 И бе изгоня беса, и той бе нем: бысть же бесу изшедшу, проглагола немый: и дивишася народи.
15 Нецыи же от них реша: о веельзевуле князи бесовстем изгонит бесы.
16 Друзии же искушающе, знамения от Него искаху с небесе.
17 Он же ведый помышления их, рече им: всяко царство само в себе разделяяся, запустеет: и дом на дом, падает.
18 Аще же и сатана сам в себе разделися, како станет царство его, якоже глаголете, о веельзевуле изгонящя Мя бесы.
19 Аще же Аз о веельзевуле изгоню бесы, сынове ваши о ком изгонят? Сего ради тии будут вам судии.
20 Аще ли же о персте Божии изгоню бесы, убо постиже на вас Царствие Божие.
21 Егда крепкий вооружився хранит свой двор, во смирении суть имения его:
22 егда же креплей его нашед победит его, все оружие его возмет, на неже уповаше, и корысть его раздает.
23 Иже несть со Мною, на Мя есть: и иже не собирает со Мною, расточает.
24 Егда (же) нечистый дух изыдет от человека, преходит сквозе безводная места, ищя покоя: и не обретая, глаголет: возвращуся в дом мой, отнюдуже изыдох.
25 И пришед обрящет и пометен и украшен:
26 тогда идет и поймет седмь других духов горших себе, и вшедше живут ту: и бывают последняя человеку тому горша первых.
27 Бысть же егда глаголаше сия, воздвигши некая жена глас от народа, рече Ему: блажено чрево носившее Тя, и сосца, яже еси ссал.
28 Он же рече: темже убо блажени слышащии слово Божие и хранящии е.
29 Народом же собирающымся начат глаголати: род сей лукав есть: знамения ищет, и знамение не дастся ему, токмо знамение Ионы пророка:
30 якоже бо бысть Иона знамение Ниневитом, тако будет и Сын Человеческий роду сему.
31 Царица южская востанет на суд с мужи рода сего, и осудит их: яко прииде от конец земли слышати премудрость Соломонову: и се множае Соломона зде.
32 Мужие Ниневитстии востанут на суд с родом сим и осудят и: яко покаяшася проповедию Иониною: и се, множае Ионы зде.
33 Никтоже (убо) светилника вжег, в скрове полагает, ни под спудом, но на свещнице, да входящии свет видят.
34 Светилник телу есть око: егда убо око твое просто будет, все тело твое светло будет: егда же лукаво будет, и тело твое темно:
35 блюди убо, еда свет, иже в тебе, тма есть.
36 Аще бо тело твое все светло, не имый некия части темны, будет светло все, якоже егда светилник блистанием прсвещает тя.
37 Егда же глаголаше, моляше Его фарисей некий, да обедует у него: вшед же возлеже.
38 Фарисей же видев дивися, яко не прежде крестися прежде обеда.
39 Рече же Господь к нему: ныне вы, фарисее, внешняя сткляницы и блюда очищаете, внутреннее же ваше полно грабления есть и лукавства.
40 Безумнии, не Иже ли сотвори внешнее, и внутреннее сотворил есть?
41 Обаче от сущих дадите милостыню: и се, вся чиста вам будут.
42 Но горе вам фарисеом, яко одесятствуете от мятвы и пигана и всякаго зелия, и мимоходите суд и любовь Божию: сия подобаше сотворити, и онех не оставляти.
43 Горе вам фарисеом, яко любите председания на сонмищих и целования на торжищих.
44 Горе вам, книжницы и фарисее, лицемери, яко есте яко гроби неведоми, и человецы ходящии верху не ведят.
45 Отвещав же некий от законник рече Ему: Учителю, сия глаголя и нам досаждаеши.
46 Он же рече: и вам законником горе, яко накладаете на человеки бремена не удобь носима, и сами единем перстом вашим не прикасаетеся бременем.
47 Горе вам, яко зиждете гробы пророк, отцы же ваши избиша их:
48 убо свидетелствуете и соблаговолите делом отец ваших: яко тии убо избиша их, вы же зиждете их гробы.
49 Сего ради и премудрость Божия рече: послю в них пророки и Апостолы, и от них убиют и изженут:
50 да взыщется кровь всех пророк, проливаемая от сложения мира, от рода сего,
51 от крове Авеля даже до крове Захарии, погибшаго между олтарем и храмом: ей, глаголю вам, взыщется от рода сего.
52 Горе вам законником, яко взясте ключь разумения: сами не внидосте, и входящым возбранисте.
53 Глаголющу же Ему сия к ним, начаша книжницы и фарисее бедне гневатися Нань и престати Его о мнозе,
54 лающе Его, ищуще уловити нечто от уст Его, да Нань возглаголют.

=== 12 ===

1 О нихже собравшымся тмам народа, яко попирати друг друга, начат глаголати учеником Своим первее: внемлите себе от кваса фарисейска, еже есть лицемерие.
2 Ничтоже бо покровено есть, еже не открыется, и тайно, еже не уразумеется:
3 зане, елика во тме ресте, во свете услышатся: и еже ко уху глаголасте во храмех, проповестся на кровех.
4 Глаголю же вам другом Своим: не убойтеся от убивающих тело и потом не могущих лишше что сотворити:
5 сказую же вам, кого убойтеся: убойтеся имущаго власть по убиении воврещи в дебрь огненную: ей, глаголю вам, того убойтеся.
6 Не пять ли птиц ценится пенязема двема? И ни едина от них несть забвена пред Богом.
7 Но и власи главы вашея вси изочтени суть. Не убойтеся убо: мнозех птиц унши есте вы.
8 Глаголю же вам: всяк, иже аще исповесть Мя пред человеки, и Сын Человеческий исповесть его пред Ангелы Божиими:
9 а отвергийся Мене пред человеки отвержен будет пред Ангелы Божиими.
10 И всяк иже речет слово на Сына Человеческаго, оставится ему: а на Святаго Духа хулившему не оставится.
11 Егда же приведут вы на соборища и власти и владычества, не пецытеся, како или что отвещаете, или что речете:
12 Святый бо Дух научит вы в той час, яже подобает рещи.
13 Рече же Ему некий от народа: Учителю, рцы брату моему разделити со мною достояние.
14 Он же рече ему: человече, кто Мя постави судию или делителя над вами?
15 Рече же к ним: блюдите и хранитеся от лихоимства: яко не от избытка кому живот его есть от имения его.
16 Рече же притчу к ним, глаголя: человеку некоему богату угобзися нива:
17 и мысляше в себе, глаголя: что сотворю, яко не имам где собрати плодов моих?
18 И рече: се сотворю: разорю житницы моя, и болшыя созижду, и соберу ту вся жита моя и благая моя:
19 и реку души моей: душе, имаши многа блага, лежаща на лета многа: почивай, яждь, пий, веселися.
20 Рече же ему Бог: безумне, в сию нощь душу твою истяжут от тебе: а яже уготовал еси, кому будут?
21 Тако собираяй себе, а не в Бога богатея.
22 Рече же ко учеником Своим: сего ради глаголю вам: не пецытеся душею вашею, что ясте: ни телом, во что облечетеся:
23 душа болши есть пищи, и тело одежды.
24 Смотрите вран, яко не сеют, ни жнут: имже несть сокровища, ни житницы, и Бог питает их: кольми паче вы есте лучши птиц?
25 Кто же от вас пекийся может приложити возрасту своему лакоть един?
26 Аще убо ни мала чесо можете, что о прочих печетеся?
27 Смотрите крины, како растут: не труждаются, ни прядут: глаголю же вам, яко ни Соломон во всей славе своей облечеся, яко един от сих.
28 Аще же траву, на селе днесь сущу и утре в пещь вмещему, Бог тако одевает: кольми паче вас, маловери?
29 И вы не ищите, что ясте, или что пиете: и не возноситеся:
30 всех бо сих языцы мира сего ищут: ваш же Отец весть, яко требуете сих:
31 обаче ищите Царствия Божия, и сия вся приложатся вам.
32 Не бойся, малое стадо: яко благоизволи Отец ваш дати вам Царство.
33 Продадите имения ваша и дадите милостыню. Сотворите себе влагалища неветшающа, сокровище неоскудеемо на небесех, идеже тать не приближается, ни моль растлевает.
34 Идеже бо сокровище ваше, ту и сердце ваше будет.
35 Да будут чресла ваша препоясана, и светилницы горящии:
36 и вы подобни человеком чающым господа своего, когда возвратится от брака, да пришедшу и толкнувшу, абие отверзут ему.
37 Блажени раби тии, ихже пришед господь обрящет бдящих: аминь глаголю вам, яко препояшется и посадит их, и минув послужит им.
38 И аще приидет во вторую стражу, и в третию стражу приидет, и обрящет (их) тако, блажени суть раби тии.
39 Се же ведите, яко аще бы ведал господин храмины, в кий час тать приидет, бдел убо бы, и не бы дал подкопати дому своего:
40 и вы убо будите готови: яко, в оньже час не мните, Сын Человеческий приидет.
41 Рече же Ему Петр: Господи, к нам ли притчу сию глаголеши, или ко всем?
42 Рече же Господь: кто убо есть верный строитель и мудрый, егоже поставит господь над челядию своею, даяти во время житомерие?
43 Блажен раб той, егоже пришед господь его обрящет творяща тако:
44 воистинну глаголю вам, яко над всем имением своим поставит его.
45 Аще же речет раб той в сердцы своем: коснит господин мой приити: и начнет бити рабы и рабыни, ясти же и пити и упиватися:
46 приидет господин раба того в день, в оньже не чает, и в час, в оньже не весть: и растешет его, и часть его с неверными положит.
47 Той же раб ведевый волю господина своего, и не уготовав, ни сотворив по воли его, биен будет много:
48 неведевый же, сотворив же достойная ранам, биен будет мало. Всякому же, емуже дано будет много, много взыщется от него: и емуже предаша множайше, множайше просят от него.
49 Огня приидох воврещи на землю, и что хощу, аще уже возгореся?
50 Крещением же имам креститися, и како удержуся, дондеже скончаются?
51 Мните ли, яко мир приидох дати на землю? Ни, глаголю вам, но разделение:
52 будут бо отселе пять во единем дому разделени, трие на два, и два на три:
53 разделится отец на сына, и сын на отца: мати на дщерь, и дщи на матерь: свекры на невесту свою, и невеста на свекровь свою.
54 Глаголаше же и народом: егда узрите облак восходящь от запада, абие глаголете: туча грядет: и бывает тако:
55 и егда юг веющь, глаголете: зной будет: и бывает.
56 Лицемери, лице небу и земли весте искушати: времене же сего како не искушаете?
57 Что же и о себе не судите праведное?
58 Егда бо грядеши с соперником твоим ко князю, на пути даждь делание избыти от него: да не како привлечет тебе к судии, и судия тя предаст слузе, и слуга всадит тя в темницу:
59 глаголю тебе: не изыдеши оттуду, дондеже и последнюю медницу воздаси.

=== 13 ===

1 Приидоша же нецыи в то время, поведающе Ему о Галилеех, ихже кровь Пилат смеси с жертвами их.
2 И отвещав Иисус рече им: мните ли, яко Галилеане сии грешнейши паче всех Галилеан бяху, яко тако пострадаша?
3 Ни, глаголю вам: но аще не покаетеся, вси такожде погибнете.
4 Или они осмьнадесяте, на нихже паде столп Силоамский и поби их, мните ли, яко тии должнейши бяху паче всех живущих во Иерусалиме?
5 Ни, глаголю вам: но аще не покаетеся, вси такожде погибнете.
6 Глаголаше же сию притчу: смоковницу имяше некий в винограде своем всаждену: и прииде ищя плода на ней, и не обрете:
7 рече же к винареви: се, третие лето, отнелиже прихожду ищя плода на смоковнице сей, и не обретаю: посецы ю (убо), вскую и землю упражняет?
8 Он же отвещав рече ему: господи, остави ю и се лето, дондеже окопаю окрест ея и осыплю гноем:
9 и аще убо сотворит плод: аще ли же ни, во грядущее посечеши ю.
10 Бяше же учя на единем от сонмищ в субботу:
11 и се, жена бе имущи дух недужен лет осмьнадесять, и бе сляка и не могущи восклонитися отнюд.
12 Видев же ю Иисус, пригласи и рече ей: жено, отпущена еси от недуга твоего.
13 И возложи на ню руце: и абие простреся и славляше Бога.
14 Отвещав же старейшина собору, негодуя, зане в субботу изцели (ю) Иисус, глаголаше народу: шесть дний есть, в няже достоит делати: в тыя убо приходяще целитеся, а не в день субботный.
15 Отвеща (же) убо ему Господь и рече: лицемере, кождо вас в субботу не отрешает ли своего вола или осла от яслий, и вед напаяет?
16 Сию же дщерь Авраамлю сущу, юже связа сатана, се, осмоенадесяте лето, не достояше ли разрешитися ей от юзы сея в день субботный?
17 И сия Ему глаголющу, стыдяхуся вси противляющиися Ему: и вси людие радовахуся о всех славных бывающих от Него.
18 Глаголаше же: кому подобно есть Царствие Божие? И кому уподоблю е?
19 Подобно есть зерну горушну, еже приемь человек вверже в вертоград свой: и возрасте, и бысть древо велие, и птицы небесныя вселишася в ветвие его.
20 Паки рече: кому уподоблю Царствие Божие?
21 Подобно есть квасу, егоже приемши жена, скры в сатех триех муки, дондеже вскисе все.
22 И прохождаше сквозе грады и веси, учя и шествие творя во Иерусалим.
23 Рече же некий Ему: Господи, аще мало есть спасающихся? Он же рече к ним:
24 подвизайтеся внити сквозе тесная врата: яко мнози, глаголю вам, взыщут внити, и не возмогут.
25 Отнележе востанет дому владыка и затворит двери, и начнете вне стояти и ударяти в двери, глаголюще: Господи, Господи, отверзи нам. И отвещав речет вам: не вем вас, откуду есте.
26 Тогда начнете глаголати: ядохом пред Тобою и пихом, и на распутиих наших учил еси.
27 И речет: глаголю вам, не вем вас, откуду есте: отступите от Мене, вси делателие неправды.
28 Ту будет плачь и скрежет зубом, егда узрите Авраама и Исаака и Иакова и вся пророки во Царствии Божии, вас же изгонимых вон.
29 И приидут от восток и запад и севера и юга, и возлягут в Царствии Божии.
30 И се, суть последнии, иже будут перви, и суть первии, иже будут последни.
31 В той день приступиша нецыи от фарисей, глаголюще Ему: изыди и иди отсюду, яко Ирод хощет Тя убити.
32 И рече им: шедше рцыте лису тому: се, изгоню бесы и изцеления творю днесь и утре, и в третий скончаюся:
33 обаче подобает Ми днесь и утре и в ближний ити: яко невозможно есть пророку погибнути кроме Иерусалима.
34 Иерусалиме, Иерусалиме, избивый пророки и камением побивая посланныя к тебе, колькраты восхотех собрати чада твоя, якоже кокош гнездо свое под криле, и не восхотесте?
35 Се оставляется вам дом ваш пуст. Глаголю же вам, яко не имате Мене видети, дондеже приидет, егда речете: благословен Грядый во имя Господне.

=== 14 ===

1 И бысть егда внити Ему в дом некоего князя фарисейска в субботу хлеб ясти, и тии бяху назирающе Его:
2 и се, человек некий, имый водный труд, бе пред Ним.
3 И отвещав Иисус рече к законником и фарисеом, глаголя: аще достоит в субботу целити?
4 Они же умолчаша. И приемь изцели его, и отпусти.
5 И отвещав к ним рече: котораго от вас осел или вол в студенец впадет, и не абие ли исторгнет его в день субботный?
6 И не возмогоша отвещати Ему к сим.
7 Глаголаше же к званным притчу, обдержя, како председания избираху, глаголя к ним:
8 егда зван будеши ким на брак, не сяди на преднем месте: еда кто честнее тебе будет званных,
9 и пришед иже тебе звавый и онаго, речет ти: даждь сему место: и тогда начнеши со студом последнее место держати.
10 Но егда зван будеши, шед сяди на последнем месте, да егда приидет звавый тя, речет ти: друже, посяди выше: тогда будет ти слава пред званными с тобою:
11 яко всяк возносяйся смирится, и смиряяйся вознесется.
12 Глаголаше же и ко звавшему Его: егда сотвориши обед или вечерю, не зови другов твоих, ни братии твоея, ни сродник твоих, ни сосед богатых: еда когда и тии тя такожде воззовут, и будет ти воздаяние.
13 Но егда твориши пир, зови нищыя, маломощныя, хромыя, слепыя:
14 и блажен будеши, яко не имут ти что воздати: воздаст же ти ся в воскрешение праведных.
15 Слышав же некий от возлежащих с Ним сия, рече Ему: блажен, иже снесть обед в Царствии Божии.
16 Он же рече ему: человек некий сотвори вечерю велию и зва многи:
17 и посла раба своего в год вечери рещи званным: грядите, яко уже готова суть вся.
18 И начаша вкупе отрицатися вси. Первый рече ему: село купих и имам нужду изыти и видети е: молютися, имей мя отречена.
19 И другий рече: супруг волов купих пять и гряду искусити их: молю тя, имей мя отречена.
20 И другий рече: жену поях и сего ради не могу приити.
21 И пришед раб той поведа господину своему сия. Тогда разгневався дому владыка, рече рабу своему: изыди скоро на распутия и стогны града, и нищыя и бедныя и слепыя и хромыя введи семо.
22 И рече раб: господи, бысть якоже повелел еси, и еще место есть.
23 И рече господин к рабу: изыди на пути и халуги, и убеди внити, да наполнится дом мой:
24 глаголю бо вам, яко ни един мужей тех званных вкусит моея вечери: мнози бо суть звани, мало же избранных.
25 Идяху же с Ним народи мнози: и обращься рече к ним:
26 аще кто грядет ко Мне, и не возненавидит отца своего и матерь, и жену и чад, и братию и сестр, еще же и душу свою, не может Мой быти ученик:
27 и иже не носит креста своего и вслед Мене грядет, не может Мой быти ученик.
28 Кто бо от вас, хотяй столп создати, не прежде ли сед разчтет имение, аще имать, еже есть на совершение?
29 Да не, когда положит основание и не возможет совершити, вси видящии начнут ругатися ему,
30 глаголюще, яко сей человек начат здати и не може совершити?
31 Или кий царь идый ко иному царю снитися с ним на брань, не сед ли прежде совещавает, аще силен есть срести с десятию тысящ грядущаго со двемадесятма тысящама нань?
32 Аще ли же ни, еще далече ему сущу, моление послав молится о смирении.
33 Тако убо всяк от вас, иже не отречется всего своего имения, не может быти Мой ученик.
34 Добро есть соль: аще же соль обуяет, чим осолится?
35 Ни в землю, ни в гной потребна есть: вон изсыплют ю. Имеяй ушы слышати, да слышит.

=== 15 ===

1 Бяху же приближающеся к Нему вси мытарие и грешницы, послушати Его.
2 И роптаху фарисее и книжницы, глаголюще, яко Сей грешники приемлет и с ними яст.
3 Рече же к ним притчу сию, глаголя:
4 кий человек от вас имый сто овец, и погубль едину от них, не оставит ли девятидесяти и девяти в пустыни и идет вслед погибшия, дондеже обрящет ю?
5 И обрет возлагает на раме свои радуяся:
6 и пришед в дом, созывает други и соседы, глаголя им: радуйтеся со мною, яко обретох овцу мою погибшую.
7 Глаголю вам, яко тако радость будет на небеси о единем грешнице кающемся, нежели о девятидесятих и девяти праведник, иже не требуют покаяния.
8 Или кая жена имущи десять драхм, аще погубит драхму едину, не вжигает ли светилника, и пометет храмину, и ищет прилежно, дондеже обрящет?
9 И обретши созывает другини и соседы, глаголющи: радуйтеся со мною, яко обретох драхму погибшую.
10 Тако, глаголю вам, радость бывает пред Ангелы Божиими о единем грешнице кающемся.
11 Рече же: человек некий име два сына:
12 и рече юнейший ею отцу: отче, даждь ми достойную часть имения. И раздели има имение.
13 И не по мнозех днех собрав все мний сын, отиде на страну далече, и ту расточи имение свое, живый блудно.
14 Изжившу же ему все, бысть глад крепок на стране той, и той начат лишатися:
15 и шед прилепися единому от житель тоя страны: и посла его на села своя пасти свиния:
16 и желаше насытити чрево свое от рожец, яже ядяху свиния: и никтоже даяше ему.
17 В себе же пришед, рече: колико наемником отца моего избывают хлебы, аз же гладом гиблю?
18 Востав иду ко отцу моему, и реку ему: отче, согреших на небо и пред тобою,
19 и уже несмь достоин нарещися сын твой: сотвори мя яко единаго от наемник твоих.
20 И востав иде ко отцу своему. Еще же ему далече сущу, узре его отец его, и мил ему бысть, и тек нападе на выю его, и облобыза его.
21 Рече же ему сын: отче, согреших на небо и пред тобою, и уже несмь достоин нарещися сын твой.
22 Рече же отец к рабом своим: изнесите одежду первую и облецыте его, и дадите перстень на руку его и сапоги на нозе:
23 и приведше телец упитанный заколите, и ядше веселимся:
24 яко сын мой сей мертв бе, и оживе: и изгибл бе, и обретеся. И начаша веселитися.
25 Бе же сын его старей на селе: и яко грядый приближися к дому, слыша пение и лики:
26 и призвав единаго от отрок, вопрошаше: что (убо) сия суть?
27 Он же рече ему, яко брат твой прииде: и закла отец твой телца упитанна, яко здрава его прият.
28 Разгневася же, и не хотяше внити. Отец же его изшед моляше его.
29 Он же отвещав рече отцу: се, толико лет работаю тебе и николиже заповеди твоя преступих, и мне николиже дал еси козляте, да со други своими возвеселился бых:
30 егда же сын твой сей, изядый твое имение с любодейцами, прииде, заклал еси ему телца питомаго.
31 Он же рече ему: чадо, ты всегда со мною еси, и вся моя твоя суть:
32 возвеселитижеся и возрадовати подобаше, яко брат твой сей мертв бе, и оживе: и изгибл бе, и обретеся.

=== 16 ===

1 Глаголаше же ко учеником Своим: человек некий бе богат, иже имяше приставника: и той оклеветан бысть к нему, яко расточает имения его:
2 и пригласив его рече ему: что се слышу о тебе? Воздаждь ответ о приставлении домовнем: не возможеши бо ктому дому строити.
3 Рече же в себе приставник дому: что сотворю, яко господь мой отемлет строение дому от мене? Копати не могу, просити стыжуся:
4 разумех, что сотворю, да егда отставлен буду от строения дому, приимут мя в домы своя.
5 И призвав единаго когождо от должник господина своего, глаголаше первому: колицем должен еси господину моему?
6 Он же рече: сто мер масла. И рече ему: приими писание твое, и сед скоро напиши пятьдесят.
7 Потом же рече другому: ты же колицем должен еси? Он же рече: сто мер пшеницы. И глагола ему: приими писание твое, и напиши осмьдесят.
8 И похвали господь дому строителя неправеднаго, яко мудре сотвори: яко сынове века сего мудрейши паче сынов света в роде своем суть.
9 И Аз вам глаголю: сотворите себе други от мамоны неправды, да, егда оскудеете, приимут вы в вечныя кровы.
10 Верный в мале, и во мнозе верен есть: и неправедный в мале, и во мнозе неправеден есть.
11 Аще убо в неправеднем имении верни не бысте, во истиннем кто вам веру имет?
12 И аще в чужем верни не бысте, ваше кто вам даст?
13 Ни кий же раб может двема господинома работати: ибо или единаго возненавидит, а другаго возлюбит: или единаго держится, о друзем же нерадети начнет: не можете Богу работати и мамоне.
14 Слышаху же сия вся и фарисее, сребролюбцы суще, ругахуся Ему.
15 И рече им: вы есте оправдающе себе пред человеки, Бог же весть сердца ваша: яко, еже есть в человецех высоко, мерзость есть пред Богом.
16 Закон и пророцы до Иоанна: оттоле Царствие Божие благовествуется, и всяк в не нудится.
17 Удобее же есть небу и земли прейти, неже от закона единей черте погибнути.
18 Всяк пущаяй жену свою и приводя ину прелюбы деет: и женяйся пущеною от мужа прелюбы творит.
19 Человек же некий бе богат, и облачашеся в порфиру и виссон, веселяся на вся дни светло.
20 Нищь же бе некто, именем Лазарь, иже лежаше пред враты его гноен
21 и желаше насытитися от крупиц падающих от трапезы богатаго: но и пси приходяще облизаху гной его.
22 Бысть же умрети нищему и несену быти Ангелы на лоно Авраамле: умре же и богатый, и погребоша его:
23 и во аде возвед очи свои, сый в муках, узре Авраама издалеча, и Лазаря на лоне его:
24 и той возглашь рече: отче Аврааме, помилуй мя и посли Лазаря, да омочит конец перста своего в воде и устудит язык мой, яко стражду во пламени сем.
25 Рече же Авраам: чадо, помяни, яко восприял еси благая твоя в животе твоем, и Лазарь такожде злая: ныне же зде утешается, ты же страждеши:
26 и над всеми сими между нами и вами пропасть велика утвердися, яко да хотящии прейти отсюду к вам не возмогут, ни иже оттуду, к нам преходят.
27 Рече же: молю тя убо, отче, да послеши его в дом отца моего:
28 имам бо пять братий: яко да засвидетелствует им, да не и тии приидут на место сие мучения.
29 Глагола ему Авраам: имут Моисеа и пророки: да послушают их.
30 Он же рече: ни, отче Аврааме: но аще кто от мертвых идет к ним, покаются.
31 Рече же ему: аще Моисеа и пророков не послушают, и аще кто от мертвых воскреснет, не имут веры.

=== 17 ===

1 Рече же ко учеником Своим: не возможно есть не приити соблазном, горе же, егоже ради приходят:
2 унее ему было бы, аще жернов оселский облежал бы о выи его, и ввержен в море, неже да соблазнит от малых сих единаго.
3 Внемлите себе. Аще согрешит к тебе брат твой, запрети ему: и аще покается, остави ему:
4 и аще седмищи на день согрешит к тебе и седмищи на день обратится, глаголя: каюся: остави ему.
5 И рекоша Апостоли Господеви: приложи нам веру.
6 Рече же Господь: аще бысте имели веру яко зерно горушно, глаголали бысте убо ягодичине сей: восторгнися и всадися в море: и послушала бы вас.
7 Который же от вас раба имея орюща или пасуща, иже пришедшу ему с села речет: абие минув возлязи?
8 Но не речет ли ему: уготовай, что вечеряю, и препоясався служи ми, дондеже ям и пию: и потом яси и пиеши ты?
9 Еда имать хвалу рабу тому, яко сотвори повеленная? Не мню.
10 Тако и вы, егда сотворите вся повеленная вам, глаголите, яко раби неключими есмы: яко, еже должни бехом сотворити, сотворихом.
11 И бысть идущу Ему во Иерусалим, и той прохождаше между Самариею и Галилеею.
12 Входящу же Ему в некую весь, сретоша Его десять прокаженных мужей, иже сташа издалеча:
13 и тии вознесоша глас, глаголюще: Иисусе Наставниче, помилуй ны.
14 И видев рече им: шедше покажитеся священником. И бысть идущым им, очистишася.
15 Един же от них, видев, яко изцеле, возвратися, со гласом велиим славя Бога,
16 и паде ниц при ногу Его, хвалу Ему воздая: и той бе Самарянин.
17 Отвещав же Иисус рече: не десять ли очистишася? Да девять где?
18 Како не обретошася возвращшеся дати славу Богу, токмо иноплеменник сей?
19 И рече ему: востав иди: вера твоя спасе тя.
20 Вопрошен же быв от фарисей, когда приидет Царствие Божие, отвещав им рече: не приидет Царствие Божие с соблюдением:
21 ниже рекут: се зде, или: онде. Се бо, Царствие Божие внутрь вас есть.
22 Рече же ко учеником (Своим): приидут дние, егда вожделеете единаго дне Сына Человеческаго видети, и не узрите:
23 и рекут вам: се зде, или: се, онде: не изыдите, ни пожените:
24 яко бо молния блистающися от поднебесныя на поднебесней светится: тако будет Сын Человеческий в день Свой.
25 Прежде же подобает Ему много пострадати и искушену быти от рода сего.
26 И якоже бысть во дни Ноевы, тако будет и во дни Сына Человеческа:
27 ядяху, пияху, женяхуся, посягаху, до негоже дне вниде Ное в ковчег: и прииде потоп и погуби вся.
28 Такожде и якоже бысть во дни Лотовы: ядяху, пияху, куповаху, продаяху, саждаху, здаху:
29 в оньже день изыде Лот от Содомлян, одожди камык горящь и огнь с небесе и погуби вся:
30 по тому же будет и в день, в оньже Сын Человеческий явится.
31 В той день, иже будет на крове, и сосуди его в дому, да не слазит взяти их: и иже на селе, такожде да не возвратится вспять:
32 поминайте жену Лотову.
33 Иже аще взыщет душу свою спасти, погубит ю: и иже аще погубит ю, живит ю.
34 Глаголю вам: в ту нощь будета два на одре единем: един поемлется, а другий оставляется:
35 будете две вкупе мелюще: едина поемлется, а другая оставляется.
36 Два будета на селе: един поемлется, а другий оставляется.
37 И отвещавше глаголаша Ему: где, Господи? Он же рече им: идеже тело, тамо соберутся и орли.

=== 18 ===

1 Глаголаше же и притчу к ним, како подобает всегда молитися и не стужати (си),
2 глаголя: судия бе некий в некоем граде, Бога не бояся и человек не срамляяся.
3 Вдова же некая бе во граде том: и прихождаше к нему, глаголющи: отмсти мене от соперника моего.
4 И не хотяше на долзе времени. Последи же рече в себе: аще и Бога не боюся, и человек не срамляюся:
5 но зане творит ми труды вдовица сия, отмщу ея: да не до конца приходящи застоит мене.
6 Рече же Господь: слышите, что судия неправды глаголет?
7 Бог же не имать ли сотворити отмщение избранных Своих, вопиющих к Нему день и нощь, и долготерпя о них?
8 Глаголю вам, яко сотворит отмщение их вскоре: обаче Сын Человеческий пришед убо обрящет ли (си) веру на земли?
9 Рече же и ко другим уповающым собою, яко суть праведницы, и уничижающым прочих, притчу сию:
10 человека два внидоста в церковь помолитися: един фарисей, а другий мытарь.
11 Фарисей же став, сице в себе моляшеся: Боже, хвалу Тебе воздаю, яко несмь якоже прочии человецы, хищницы, неправедницы, прелюбодее, или якоже сей мытарь:
12 пощуся двакраты в субботу, десятину даю всего елико притяжу.
13 Мытарь же издалеча стоя, не хотяше ни очию возвести на небо: но бияше перси своя, глаголя: Боже, милостив буди мне грешнику.
14 Глаголю вам, яко сниде сей оправдан в дом свой паче онаго: яко всяк возносяйся смирится, смиряяй же себе вознесется.
15 Приношаху же к Нему и младенцы, да их коснется: видевше же ученицы запретиша им.
16 Иисус же призвав их, глагола: оставите детей приходити ко Мне и не браните им: таковых бо есть Царствие Божие:
17 аминь бо глаголю вам: иже аще не приимет Царствия Божия яко отроча, не имать внити в не.
18 И вопроси Его некий князь, глаголя: Учителю благий, что сотворив, живот вечный наследствую?
19 Рече же ему Иисус: что Мя глаголеши блага? Никтоже благ, токмо един Бог:
20 заповеди веси: не прелюбы твори, не убий, не укради, не лжесвидетелствуй, чти отца твоего и матерь твою.
21 Он же рече: вся сия сохраних от юности моея.
22 Слышав же сия Иисус рече ему: еще единаго не докончал еси: вся, елика имаши, продаждь и раздай нищым: и имети имаши сокровище на небеси: и гряди вслед Мене.
23 Он же слышав сие, прискорбен бысть: бе бо богат зело.
24 Видев же его Иисус прискорбна бывша, рече: како не удобь имущии богатство в Царствие Божие внидут:
25 удобее бо есть вельбуду сквозе иглине ушы проити, неже богату в Царствие Божие внити.
26 Реша же слышавшии: то кто может спасен быти?
27 Он же рече: невозможная у человек возможна суть у Бога.
28 Рече же Петр: се, мы оставихом вся и по Тебе идохом.
29 Он же рече им: аминь глаголю вам, яко никтоже есть, иже оставит дом, или родители, или братию, или сестры, или жену, или чада, Царствия ради Божия,
30 иже не приимет множицею во время сие, и в век грядущий живот вечный.
31 Поемь же обанадесяте ученики Своя, рече к ним: се, восходим во Иерусалим, и скончаются вся писанная пророки о Сыне Человечесте:
32 предадят бо Его языком и поругаются Ему, и укорят Его и оплюют Его,
33 и бивше убиют Его: и в третий день воскреснет.
34 И тии ничесоже от сих разумеша: и бе глаголгол сей сокровен от них, и не разумеваху глаголголемых.
35 Бысть же егда приближишася во Иерихон, слепец некий седяше при пути прося:
36 слышав же народ мимоходящь, вопрошаше: что убо есть се?
37 Поведаша же ему, яко Иисус Назарянин мимоходит.
38 И возопи, глаголя: Иисусе Сыне Давидов, помилуй мя.
39 И предидущии прещаху ему, да умолчит: он же паче множае вопияше: Сыне Давидов, помилуй мя.
40 Став же Иисус повеле привести его к Себе. Приближшуся же ему к Нему, вопроси его,
41 глаголя: что хощеши, да ти сотворю? Он же рече: Господи, да прозрю.
42 Иисус же рече ему: прозри: вера твоя спасе тя.
43 И абие прозре, и вслед Его идяше, славя Бога. И вси людие видевше воздаша хвалу Богови.

=== 19 ===

1 И вшед прохождаше Иерихон.
2 И се, муж нарицаемый Закхей, и сей бе старей мытарем, и той бе богат:
3 и искаше видети Иисуса, кто есть, и не можаше от народа, яко возрастом мал бе:
4 и предитек, возлезе на ягодичину, да видит, яко хотяше мимо ея проити.
5 И яко прииде на место, воззрев Иисус виде его и рече к нему: Закхее, потщався слези: днесь бо в дому твоем подобает Ми быти.
6 И потщався слезе и прият Его радуяся.
7 И видевше вси роптаху, глаголюще, яко ко грешну мужу вниде витати.
8 Став же Закхей рече ко Господу: се, пол имения моего, Господи, дам нищым: и аще кого чим обидех, возвращу четверицею.
9 Рече же к нему Иисус, яко днесь спасение дому сему бысть, зане и сей сын Авраамль есть:
10 прииде бо Сын Человечь взыскати и спасти погибшаго.
11 Слышащым же им сия, приложь рече притчу, зане близ Ему быти Иерусалима, и мняху, яко абие Царство Божие хощет явитися.
12 Рече убо: человек некий добра рода иде на страну далече прияти себе царство и возвратитися:
13 призвав же десять раб своих, даде им десять мнас и рече к ним: куплю дейте, дондеже прииду.
14 И граждане его ненавидяху его и послаша послы вслед его, глаголюще: не хощем сему, да царствует над нами.
15 И бысть егда возвратися приим царство, рече пригласити рабы тыя, имже даде сребро, да увесть, какову куплю суть сотворили.
16 Прииде же первый, глаголя: господи, мнас твоя придела десять мнас.
17 И рече ему: благо, рабе добрый: яко о мале верен был еси, буди область имея над десятию градов.
18 И прииде вторый, глаголя: господи, мнас твоя сотвори пять мнас.
19 Рече же и тому: и ты буди над пятию градов.
20 И другий прииде, глаголя: господи, се, мнас твоя, юже имех положену во убрусе:
21 бояхся бо тебе, яко человек яр еси, вземлеши, егоже не положил еси, и жнеши, егоже не сеял еси.
22 Глагола же ему: от уст твоих сужду ти, лукавый рабе: ведел еси, яко аз человек яр есмь, вземлю, егоже не положих, и жну, егоже не сеях:
23 и почто не вдал еси моего сребра купцем, и аз пришед с лихвою истязал бых е?
24 И предстоящым рече: возмите от него мнас и дадите имущему десять мнас.
25 И реша ему: господи, имать десять мнас.
26 Глаголю бо вам, яко всякому имущему дастся: а от неимущаго, и еже имать, отимется от него:
27 обаче враги моя оны, иже не восхотеша мене, да царь бых был над ними, приведите семо и изсецыте предо мною.
28 И сия рек, идяше преди, восходя во Иерусалим.
29 И бысть яко приближися в Вифсфагию и Вифанию, к горе нарицаемей Елеон, посла два ученик Своих,
30 глаголя: идита в прямную весь: (и) в нюже входяща обрящета жребя привязано, на неже никтоже николиже от человек вседе: отрешша е приведита:
31 и аще кто вы вопрошает: почто отрешаета? Сице рцыта ему, яко Господь его требует.
32 Шедша же посланная обретоста, якоже рече има.
33 Отрешающема же има жребя, рекоша господие его к нима: что отрешаета жребя?
34 Она же рекоста, яко Господь его требует.
35 И приведоста е ко Иисусови: и возвергше ризы своя на жребя, всадиша Иисуса.
36 Идущу же Ему, постилаху ризы своя по пути.
37 Приближающужеся Ему уже (абие) к низхождению горе Елеонстей, начаша все множество ученик радующеся хвалити Бога гласом велиим о всех силах, яже видеша,
38 глаголюще: благословен грядый Царь во имя Господне: мир на небеси и слава в вышних.
39 И нецыи фарисее от народа реша к Нему: Учителю, запрети учеником Твоим.
40 И отвещав рече им: глаголю вам, яко, аще сии умолчат, камение возопиет.
41 И яко приближися, видев град, плакася о нем,
42 глаголя: яко аще бы разумел и ты, в день сей твой, еже к смирению твоему: ныне же скрыся от очию твоею:
43 яко приидут дние на тя, и обложат врази твои острог о тебе, и обыдут тя, и оымут тя отвсюду,
44 и разбиют тя и чада твоя в тебе, и не оставят камень на камени в тебе: понеже не разумел еси времене посещения твоего.
45 И вшед в церковь, начат изгонити продающыя в ней и купующыя,
46 глаголя им: писано есть: дом Мой дом молитвы есть: вы же сотвористе его пещеру разбойником.
47 И бе учя по вся дни в церкви. Архиерее же и книжницы искаху Его погубити, и старейшины людем:
48 и не обретаху, что бы сотворили Ему: людие бо вси держахуся Его, послушающе Его.

=== 20 ===

1 И бысть во един от дний онех, учащу Ему люди в церкви и благовествующу, приидоша священницы и книжницы со старцы
2 и реша к Нему, глаголюще: рцы нам, коею областию сия твориши, или кто есть давый Тебе власть сию?
3 Отвещав же рече к ним: вопрошу вы и Аз единаго словесе, и рцыте Ми:
4 крещение Иоанново с небесе ли бе, или от человек?
5 Они же помышляху в себе, глаголюще, яко аще речем: с небесе, речет: почто убо не веровасте ему?
6 Аще ли же речем: от человек, вси людие камением побиют ны: известно бо бе о Иоанне, яко пророк бе.
7 И отвещаша: не вемы откуду.
8 Иисус же рече им: ни Аз глаголю вам, коею областию сия творю.
9 Начат же к людем глаголати притчу сию: человек некий насади виноград, и вдаде его делателем, и отиде на лета многа:
10 и во время посла к делателем раба, да от плода винограда дадут ему: делатели же бивше его, послаша тща.
11 И приложи послати другаго раба: они же и того бивше и досадивше (ему), послаша тща.
12 И приложи послати третияго: они же и того уязвльше изгнаша.
13 Рече же господин винограда: что сотворю? Послю сына моего возлюбленнаго, еда како, его видевше, усрамятся.
14 Видевше же его делателе, мышляху в себе, глаголюще: сей есть наследник: приидите, убием его, да наше будет достояние.
15 И изведше его вон из винограда, убиша. Что убо сотворит им господин винограда?
16 Приидет и погубит делатели сия и вдаст виноград инем. Слышавше же рекоша: да не будет.
17 Он же воззрев на них, рече: что убо писаное сие: камень, егоже небрегоша зиждущии, сей бысть во главу угла?
18 Всяк падый на камени том, сокрушится: а на немже падет, стрыет его.
19 И взыскаша архиерее и книжницы возложити Нань руце в той час и убояшася народа: разумеша бо, яко к ним притчу сию рече.
20 И наблюдше послаша лаятели, притворяющих себе праведники быти: да имут Его в словеси, во еже предати Его началству и области игемонове.
21 И вопросиша Его, глаголюще: Учителю, вемы, яко право глаголеши и учиши, и не на лица зриши, но воистинну пути Божию учиши:
22 достоит ли нам кесареви дань даяти, или ни?
23 Разумев же их лукавство, рече к ним: что Мя искушаете?
24 Покажите Ми цату: чий имать образ и надписание? Отвещавше же рекоша: кесарев.
25 Он же рече им: воздадите убо, яже кесарева, кесареви, и яже Божия, Богови.
26 И не могоша зазрети глаголгола Его пред людьми: и дивишася о ответе Его и умолчаша.
27 Приступиша же нецыи от саддукей, глаголющии воскресению не быти, вопрошаху Его,
28 глаголюще: Учителю, Моисей написа нам: аще кому брат умрет имый жену, и той безчаден умрет, да брат его поймет жену и возставит семя брату своему:
29 седмь убо братий бе: и первый поят жену, умре безчаден:
30 и поят вторый жену, и той умре безчаден:
31 и третий поят ю: такожде же и вси седмь: и не оставиша чад и умроша:
32 послежде же всех умре и жена:
33 в воскресение убо, котораго их будет жена? Седмь бо имеша ю жену.
34 И отвещав рече им Иисус: сынове века сего женятся и посягают:
35 а сподобльшиися век он улучити и воскресение, еже от мертвых, ни женятся, ни посягают:
36 ни умрети бо ктому могут: равни бо суть Ангелом и сынове суть Божии, воскресения сынове суще:
37 а яко востают мертвии, и Моисей сказа при купине, якоже глаголет Господа Бога Авраамля и Бога Исаакова и Бога Иаковля:
38 Бог же несть мертвых, но живых: вси бо Тому живи суть.
39 Отвещавше же нецыи от книжник рекоша: Учителю, добре рекл еси.
40 Ктому же не смеяху Его вопросити ничесоже. Рече же к ним:
41 како глаголют Христа Сына Давидова быти?
42 Сам бо Давид глаголет в книзе псаломстей: рече Господь Господеви моему: седи о десную Мене,
43 дондеже положу враги Твоя подножие ногама Твоима.
44 Давид убо Господа Его нарицает, и како Сын ему есть?
45 Слышащым же всем людем, рече учеником Своим:
46 внемлите себе от книжник хотящих ходити во одеждах и любящих целования на торжищих и председания на сонмищих и преждевозлежания на вечерях:
47 иже снедают домы вдовиц и виною далече молятся: сии приимут лишше осуждение. 

=== 21 ===

1 Воззрев же виде вметающыя в храм набдящий имения дары своя богатыя:
2 виде же и некую вдовицу убогу вметающу ту две лепте,
3 и рече: воистинну глаголю вам, яко вдовица сия убогая множае всех вверже:
4 вси бо сии от избытка своего ввергоша в дары Богови: сия же от лишения своего все житие, еже име, вверже.
5 И неким глаголющым о церкви, яко камением добрым и сосуды украшена, рече:
6 сия яже видите, приидут дние, в няже не останет камень на камени, иже не разорится.
7 Вопросиша же Его, глаголюще: Учителю, когда убо сия будут? И что есть знамение, егда хотят сия быти?
8 Он же рече: блюдите, да не прельщени будете: мнози бо приидут во имя Мое, глаголюще, яко Аз есмь: и время приближися. Не изыдите убо вслед их.
9 Егда же услышите брани и нестроения, не убойтеся: подобает бо сим быти прежде: но не у абие кончина.
10 Тогда глаголаше им: востанет (бо) язык на язык, и царство на царство:
11 труси же велицы по местом и глади и пагубы будут, страхования же и знамения велия с небесе будут.
12 Прежде же сих всех возложат на вы руки своя и ижденут, предающе на сонмища и темницы, ведомы к царем и владыкам, имене Моего ради:
13 прилучится же вам во свидетелство.
14 Положите убо на сердцах ваших, не прежде поучатися отвещавати:
15 Аз бо дам вам уста и премудрость, ейже не возмогут противитися или отвещати вси противляющиися вам.
16 Предани же будете и родители и братиею и родом и други, и умертвят от вас:
17 и будете ненавидими от всех имене Моего ради:
18 и влас главы вашея не погибнет:
19 в терпении вашем стяжите душы вашя.
20 Егда же узрите обстоимь Иерусалим вои, тогда разумейте, яко приближися запустение ему:
21 тогда сущии во Иудеи да бегают в горы: и иже посреде его, да исходят: и иже во странах, да не входят в онь:
22 яко дние отмщению сии суть, яко исполнитися всему писанному.
23 Горе же имущым во утробе и доящым в тыя дни: будет бо беда велия на земли и гнев на людех сих,
24 и падут во острии меча, и пленени будут во вся языки: и Иерусалим будет попираемь языки, дондеже скончаются времена язык.
25 И будут знамения в солнце и луне и звездах: и на земли туга языком от нечаяния шума морскаго и возмущения,
26 издыхающым человеком от страха и чаяния грядущих на вселенную: силы бо небесныя подвигнутся,
27 и тогда узрят Сына Человеческа грядуща на облацех с силою и славою многою.
28 Начинающым же сим бывати, восклонитеся и воздвигните главы вашя: зане приближается избавление ваше.
29 И рече притчу им: видите смоковницу и вся древа:
30 егда прошибаются уже, видяще сами весте, яко близ жатва есть.
31 Тако и вы, егда узрите сия бывающа, ведите, яко близ есть Царствие Божие.
32 Аминь глаголю вам, яко не имать прейти род сей, дондеже вся сия будут:
33 небо и земля мимо идет, а словеса Моя не имут прейти.
34 Внемлите же себе, да не когда отягчают сердца ваша объядением и пиянством и печальми житейскими, и найдет на вы внезапу день той:
35 яко сеть бо приидет на вся живущыя на лицы всея земли:
36 бдите убо на всяко время молящеся, да сподобитеся убежати всех сих хотящих быти, и стати пред Сыном Человеческим.
37 Бе же во дни во церкви учя: нощию же исходя водворяшеся в горе нарицаемей Елеон.
38 И вси людие из утра прихождаху к Нему во церковь послушати Его.

=== 22 ===

1 Приближашеся же праздник опреснок, глаголемый Пасха:
2 и искаху архиерее и книжницы, како бы убили Его: бояхуся бо людий.
3 Вниде же сатана во Иуду нарицаемаго Искариот, суща от числа обоюнадесяте,
4 и шед глагола архиереом и воеводам, како Его предаст им.
5 И возрадовашася и совещаша ему сребреники дати:
6 и исповеда и искаше удобна времене, да предаст Его им без народа.
7 Прииде же день опресноков, в оньже подобаше жрети пасху:
8 и посла Петра и Иоанна, рек: шедша уготовайта нам пасху, да ямы.
9 Она же рекоста Ему: где хощеши уготоваем?
10 Он же рече има: се, восходящема вама во град, срящет вы человек в скудельнице воду нося: по нем идета в дом, в оньже входит,
11 и рцета дому владыце: глаголет тебе Учитель: где есть обитель, идеже пасху со ученики Моими снем?
12 И той вама покажет горницу велию постлану: ту уготовайта.
13 Шедша же обретоста, якоже рече има: и уготоваста пасху.
14 И егда бысть час, возлеже, и обанадесяте Апостола с Ним,
15 и рече к ним: желанием возжелех сию пасху ясти с вами, прежде даже не прииму мук:
16 глаголю бо вам, яко отселе не имам ясти от нея, дондеже скончаются во Царствии Божии.
17 И приим чашу, хвалу воздав, рече: приимите сию, и разделите себе:
18 глаголю бо вам, яко не имам пити от плода лознаго, дондеже Царствие Божие приидет.
19 И приим хлеб, хвалу воздав, преломи и даде им, глаголя: сие есть тело Мое, еже за вы даемо: сие творите в Мое воспоминание.
20 Такожде же и чашу по вечери, глаголя: сия чаша Новый Завет Моею кровию, яже за вы проливается:
21 обаче се, рука предающаго Мя со Мною (есть) на трапезе,
22 и Сын убо Человеческий идет по реченному: обаче горе человеку тому, имже предается.
23 И тии начаша искати в себе, который убо от них хощет сие сотворити.
24 Бысть же и пря в них, кий мнится их быти болий.
25 Он же рече им: царие язык господствуют ими, и обладающии ими благодателе нарицаются:
26 вы же не тако: но болий в вас, да будет яко мний: и старей, яко служай.
27 Кто бо болий, возлежай ли, или служай? Не возлежай ли? Аз же посреде вас есмь яко служай.
28 Вы же есте пребывше со Мною в напастех Моих,
29 и Аз завещаваю вам, якоже завеща Мне Отец Мой, Царство,
30 да ясте и пиете на трапезе Моей во Царствии Моем: и сядете на престолех, судяще обеманадесяте коленома Израилевома.
31 Рече же Господь: Симоне, Симоне, се, сатана просит вас, дабы сеял, яко пшеницу:
32 Аз же молихся о тебе, да не оскудеет вера твоя: и ты некогда обращься утверди братию твою.
33 Он же рече Ему: Господи, с Тобою готов есмь и в темницу и на смерть ити.
34 Он же рече: глаголю ти, Петре, не возгласит петель днесь, дондеже трикраты отвержешися Мене не ведети.
35 И рече им: егда послах вы без влагалища и без меха и без сапог, еда чесого лишени бысте? Они же реша: ничесоже.
36 Рече же им: но ныне иже имать влагалище, да возмет, такожде и мех: а иже не имать, да продаст ризу свою, и купит нож:
37 глаголю бо вам, яко еще писаное се, подобает, да скончается о Мне, еже: и со беззаконными вменися. Ибо еже о Мне, кончину имать.
38 Они же реша: Господи, се, ножа зде два. Он же рече им: доволно есть.
39 И изшед иде по обычаю в гору Елеонскую: по Нем же идоша ученицы Его.
40 Быв же на месте, рече им: молитеся, да не внидете в напасть.
41 И Сам отступи от них яко вержением камене, и поклонь колена моляшеся,
42 глаголя: Отче, аще волиши мимонести чашу сию от Мене: обаче не Моя воля, но Твоя да будет.
43 Явися же Ему Ангел с небесе, укрепляя Его.
44 И быв в подвизе, прилежнее моляшеся: бысть же пот Его яко капли крове каплющыя на землю.
45 И востав от молитвы (и) пришед ко учеником, обрете их спящих от печали
46 и рече им: что спите? Воставше молитеся, да не внидете в напасть.
47 Еще же Ему глаголющу, се, народ, и нарицаемый Иуда, един от обоюнадесяте, идяше пред ними, и приступи ко Иисусови целовати Его. Сие бо бе знамение дал им: Егоже аще лобжу, Той есть.
48 Иисус же рече ему: Иудо, лобзанием ли Сына Человеческаго предаеши?
49 Видевше же, иже беху с Ним, бываемое, реша Ему: Господи, аще ударим ножем?
50 И удари един некий от них архиереова раба и уреза ему ухо десное.
51 Отвещав же Иисус рече: оставите до сего. И коснувся уха его, изцели его.
52 Рече же Иисус ко пришедшым Нань архиереом и воеводам церковным и старцем: яко на разбойника ли изыдосте со оружием и дрекольми яти Мя?
53 По вся дни сущу Ми с вами в церкви, не простросте руки на Мя: но се есть ваша година и область темная.
54 Емше же Его ведоша и введоша Его во двор архиереов. Петр же вслед идяше издалеча.
55 Возгнещшым же огнь посреде двора и вкупе седящым им, седяше Петр посреде их.
56 Узревши же его рабыня некая седяща при свете и воззревши нань, рече: и сей с Ним бе.
57 Он же отвержеся Его, глаголя: жено, не знаю Его.
58 И помале другий видев его, рече: и ты от них еси. Петр же рече: человече, несмь.
59 И мимошедшу яко часу единому, ин некий крепляшеся глаголя: воистинну и сей с Ним бе: ибо Галилеанин есть.
60 Рече же Петр: человече, не вем, еже глаголеши. И абие, еще глаголющу ему, возгласи петель.
61 И обращься Господь воззре на Петра: и помяну Петр слово Господне, якоже рече ему, яко прежде даже петель не возгласит, отвержешися Мене трикраты.
62 И изшед вон плакася горько.
63 И мужие держащии Иисуса ругахуся Ему, биюще:
64 и закрывше Его, бияху Его по лицу и вопрошаху Его, глаголюще: прорцы, кто есть ударей Тя?
65 И ина многа хуляще глаголаху Нань.
66 И яко бысть день, собрашася старцы людстии и архиерее и книжницы, и ведоша Его на сонм свой,
67 глаголюще: аще Ты еси Христос? Рцы нам. Рече же им: аще вам реку, не имете веры:
68 аще же и вопрошу (вы), не отвещаете Ми, ни отпустите:
69 отселе будет Сын Человеческий седяй о десную силы Божия.
70 Реша же вси: Ты ли убо еси Сын Божий? Он же к ним рече: вы глаголете, яко Аз есмь.
71 Они же реша: что еще требуем свидетелства? Сами бо слышахом от уст Его. 

=== 23 ===

1 И воставше все множество их, ведоша Его к Пилату,
2 начаша же Нань вадити, глаголюще: Сего обретохом развращающа язык наш и возбраняюща кесареви дань даяти, глаголюща Себе Христа Царя быти.
3 Пилат же вопроси Его, глаголя: Ты ли еси Царь Иудеом? Он же отвещав рече ему: ты глаголеши.
4 Пилат же рече ко архиереом и народу: ни коеяже обретаю вины в человеце сем.
5 Они же крепляхуся глаголюще, яко развращает люди, учя по всей Иудеи, начен от Галилеи до зде.
6 Пилат же слышав Галилею, вопроси, аще человек Галилеанин есть?
7 И разумев, яко от области Иродовы есть, посла Его ко Ироду, сущу и тому во Иерусалиме в тыя дни.
8 Ирод же видев Иисуса рад бысть зело: бе бо желая от многа времене видети Его, зане слышаше многа о Нем: и надеяшеся знамение некое видети от Него бываемо:
9 вопрошаше же Его словесы многими: Он же ничесоже отвещаваше ему.
10 Стояху же архиерее и книжницы, прилежно вадяще Нань.
11 Укорив же Его Ирод с вои своими и поругався, оболк его в ризу светлу, возврати Его к Пилату.
12 Быста же друга Ирод же и Пилат в той день с собою: прежде бо беста вражду имуща между собою.
13 Пилат же созвав архиереи и князи и люди,
14 рече к ним: приведосте ми человека сего, яко развращающа люди: и се, аз пред вами истязав, ни единыя же обретаю в человеце сем вины, яже Нань вадите:
15 но ни Ирод: послах бо Его к нему, и се, ничтоже достойно смерти сотворено есть о Нем:
16 наказав убо Его отпущу.
17 Нужду же имяше на вся праздники отпущати им единаго.
18 Возопиша же вси народи, глаголюще: возми Сего, отпусти же нам Варавву.
19 Иже бе за некую крамолу бывшую во граде и убийство ввержен в темницу.
20 Паки же Пилат возгласи, хотя отпустити Иисуса.
21 Они же возглашаху, глаголюще: распни, распни Его.
22 Он же третицею рече к ним: что бо зло сотвори Сей? Ничесоже достойна смерти обретох в Нем: наказав убо Его отпущу.
23 Они же прилежаху гласы великими, просяще Его на распятие: и устояху гласи их и архиерейстии.
24 Пилат же посуди быти прошению их:
25 отпусти же бывшаго за крамолу и убийство всаждена в темницу, егоже прошаху: Иисуса же предаде воли их.
26 И яко поведоша Его, емше Симона некоего Киринеа, грядуща с села, возложиша нань крест нести по Иисусе.
27 Идяше же вслед Его народ мног людий, и жены, яже и плакахуся и рыдаху Его.
28 Обращься же к ним Иисус рече: дщери Иерусалимски, не плачитеся о Мне, обаче себе плачите и чад ваших:
29 яко се, дние грядут, в няже рекут: блажены неплоды, и утробы, яже не родиша, и сосцы, иже не доиша:
30 тогда начнут глаголати горам: падите на ны: и холмом: покрыйте ны:
31 зане, аще в сурове древе сия творят, в сусе что будет?
32 Ведяху же и ина два злодея с Ним убити.
33 И егда приидоша на место, нарицаемое Лобное, ту распяша Его и злодея, оваго убо о десную, а другаго о шуюю.
34 Иисус же глаголаше: Отче, отпусти им: не ведят бо что творят. Разделяюще же ризы Его, метаху жребия.
35 И стояху людие зряще. Ругахуся же и князи с ними, глаголюще: иныя спасе, да спасет и Себе, аще Той есть Христос Божий избранный.
36 Ругахуся же Ему и воини, приступающе и оцет придеюще Ему,
37 и глаголаху: аще Ты еси Царь Иудейск, спасися Сам.
38 Бе же и написание написано над Ним писмены еллинскими и римскими и еврейскими: Сей есть Царь Иудейск.
39 Един же от обешеною злодею хуляше Его, глаголя: аще Ты еси Христос, спаси Себе и наю.
40 Отвещав же другий прещаше ему, глаголя: ни ли ты боишися Бога, яко в томже осужден еси?
41 И мы убо в правду: достойная бо по делом наю восприемлева: Сей же ни единаго зла сотвори.
42 И глаголаше Иисусови: помяни мя, Господи, егда приидеши во Царствии си.
43 И рече ему Иисус: аминь глаголю тебе, днесь со Мною будеши в раи.
44 Бе же час яко шестый, и тма бысть по всей земли до часа девятаго:
45 и померче солнце, и завеса церковная раздрася посреде.
46 И возглашь гласом велиим Иисус, рече: Отче, в руце Твои предаю дух Мой. И сия рек издше.
47 Видев же сотник бывшее, прослави Бога, глаголя: воистинну человек сей праведен бе.
48 И вси пришедшии народи на позор сей, видяще бывающая, биюще перси своя возвращахуся.
49 Стояху же вси знаемии Его издалеча, и жены споследствовавшыя Ему от Галилеи, зрящя сия.
50 И се, муж именем Иосиф, советник сый, муж благ и праведен
51 сей не бе пристал совету и делу их, от Аримафеа града Иудейска, иже чаяше и сам Царствия Божия:
52 сей приступль к Пилату, проси телесе Иисусова:
53 и снем е обвит плащаницею, и положи е во гробе изсечене, в немже не бе никтоже никогдаже положен.
54 И день бе пяток, и суббота светаше.
55 Вслед же шедшыя жены, яже бяху пришли с Ним от Галилеи, видеша гроб, и яко положено бысть тело Его:
56 возвращшяся же уготоваша ароматы и миро: и в субботу убо умолчаша по заповеди. 

=== 24 ===

1 Во едину же от суббот зело рано приидоша на гроб, носящя яже уготоваша ароматы: и другия с ними:
2 обретоша же камень отвален от гроба,
3 и вшедшя не обретоша телесе Господа Иисуса.
4 И бысть не домышляющымся им о сем, и се, мужа два стаста пред ними в ризах блещащихся.
5 Пристрашным же бывшым им и поклоньшым лица на землю, рекоста к ним: что ищете живаго с мертвыми?
6 Несть зде, но воста: помяните, якоже глагола вам, еще сый в Галилеи,
7 глаголя, яко подобает Сыну Человеческому предану быти в руце человек грешник, и пропяту быти, и в третий день воскреснути.
8 И помянуша глаголголы Его,
9 и возвращшяся от гроба, возвестиша вся сия единомунадесяте и всем прочым.
10 Бяше же Магдалина Мариа и Иоанна и Мариа Иаковля, и прочыя с ними, яже глаголаху ко Апостолом сия.
11 И явишася пред ними яко лжа глаголы их, и не вероваху им.
12 Петр же востав тече ко гробу и приник виде ризы едины лежащя: и отиде, в себе дивяся бывшему.
13 И се, два от них беста идуща в тойже день в весь отстоящу стадий шестьдесят от Иерусалима, ейже имя Еммаус:
14 и та беседоваста к себе о всех сих приключшихся.
15 И бысть беседующема има и совопрошающемася, и Сам Иисус приближився идяше с нима:
16 очи же ею держастеся, да Его не познаета.
17 Рече же к нима: что суть словеса сия, о нихже стязаетася к себе идуща, и еста дряхла?
18 Отвещав же един, емуже имя Клеопа, рече к Нему: Ты ли един пришлец еси во Иерусалим, и не уведел еси бывших в нем во дни сия?
19 И рече има: киих? Она же реста Ему: яже о Иисусе Назарянине, Иже бысть муж пророк, силен делом и словом пред Богом и всеми людьми:
20 како предаша Его архиерее и князи наши на осуждение смерти и распяша Его:
21 мы же надеяхомся, яко Сей есть хотя избавити Израиля: но и над всеми сими, третий сей день есть днесь, отнелиже сия быша:
22 но и жены некия от нас ужасиша ны, бывшыя рано у гроба:
23 и не обретшя телесе Его, приидоша, глаголющя, яко и явление Ангел видеша, иже глаголют Его жива:
24 и идоша нецыи от нас ко гробу и обретоша тако, якоже и жены реша: Самаго же не видеша.
25 И Той рече к нима: о несмысленная и косная сердцем, еже веровати о всех, яже глаголаша пророцы:
26 не сия ли подобаше пострадати Христу и внити в славу Свою?
27 И начен от Моисеа и от всех пророк, сказаше има от всех Писаний яже о Нем.
28 И приближишася в весь, в нюже идяста: и Той творяшеся далечайше ити:
29 и нуждаста Его, глаголюща: облязи с нама, яко к вечеру есть, и приклонился есть день. И вниде с нима облещи.
30 И бысть яко возлеже с нима, (и) приим хлеб благослови, и преломив даяше има:
31 онема же отверзостеся очи, и познаста Его: и Той невидимь бысть има.
32 И рекоста к себе: не сердце ли наю горя бе в наю, егда глаголаше нама на пути и егда сказоваше нама Писания?
33 И воставша в той час, возвратистася во Иерусалим и обретоста совокупленых единонадесяте и иже бяху с ними,
34 глаголющих, яко воистинну воста Господь и явися Симону.
35 И та поведаста, яже быша на пути, и яко познася има в преломлении хлеба.
36 Сия же им глаголющым, (и) Сам Иисус ста посреде их и глагола им: мир вам.
37 Убоявшеся же и пристрашни бывше, мняху дух видети:
38 и рече им: что смущени есте? И почто помышления входят в сердца ваша?
39 Видите руце Мои и нозе Мои, яко сам Аз есмь: осяжите Мя и видите: яко дух плоти и кости не имать, якоже Мене видите имуща.
40 И сие рек, показа им руце и нозе.
41 Еще же неверующым им от радости и чудящымся, рече им: имате ли что снедно зде?
42 Они же даша Ему рыбы печены часть и от пчел сот.
43 И взем пред ними яде,
44 рече же им: сия суть словеса, яже глаголах к вам еще сый с вами, яко подобает скончатися всем написанным в законе Моисеове и пророцех и псалмех о Мне.
45 Тогда отверзе им ум разумети Писания
46 и рече им, яко тако писано есть, и тако подобаше пострадати Христу и воскреснути от мертвых в третий день,
47 и проповедатися во имя Его покаянию и отпущению грехов во всех языцех, наченше от Иерусалима:
48 вы же есте свидетелие сим:
49 и се, Аз послю обетование Отца Моего на вы: вы же седите во граде Иерусалимсте, дондеже облечетеся силою свыше.
50 Извед же их вон до Вифании и воздвиг руце Свои, (и) благослови их.
51 И бысть егда благословляше их, отступи от них и возношашеся на небо.
52 И тии поклонишася Ему, и возвратишася во Иерусалим с радостию великою:
53 и бяху выну в церкви, хваляще и благословяще Бога. Аминь.
