
== Екклесиаст ==

=== 1 ===

1 Глаголы Екклесиаста, сына Давидова, царя Израилева во Иерусалиме.
2 Суета суетствий, рече Екклесиаст, суета суетствий, всяческая суета.
3 Кое изюбилие человеку во всем труде его, имже трудится под солнцем?
4 Род преходит и род приходит, а земля во век стоит.
5 И восходит солнце и заходит солнце и в место свое влечется, сие возсиявая тамо.
6 Идет к югу и обходит к северу, обходит окрест, идет дух и на круги своя обращается дух.
7 Вси потоцы идут в море, и море несть насыщаемо: на место, аможе потоцы идут, тамо тии возвращаются ити.
8 Вся словеса трудна, не возможет муж глаголати: и не насытится око зрети, ни исполнится ухо слышания.
9 Что было, тожде есть, еже будет: и что было сотвореное, тожде имать сотворитися:
10 и ничтоже ново под солнцем. Иже возглаголет и речет: се, сие ново есть: уже бысть в вецех бывших прежде нас.
11 Несть память первых, и последним бывшым не будет их память с будущими на последок.
12 Аз Екклесиаст бых царь над Израилем во Иерусалиме
13 и вдах сердце мое, еже взыскати и разсмотрити в мудрости о всех бывающих под небесем: яко попечение лукаво даде Бог сыном человеческим, еже упражднятися в нем.
14 Видех всяческая сотворения сотворенная под солнцем: и се, вся суетство и произволение духа.
15 Развращенное не может исправитися, и лишение не может изчислитися.
16 Глаголах аз в сердцы моем, еже рещи: се, аз возвеличихся и умножих мудрость паче всех, иже быша прежде мене во Иерусалиме,
17 и сердце мое вдах, еже ведети премудрость и разум: и сердце мое виде многая, премудрость и разум, притчи и хитрость: уразумех аз, яко и сие есть произволение духа:
18 яко во множестве мудрости множество разума, и приложивый разум приложит болезнь.

=== 2 ===

1 Рекох аз в сердцы моем: прииди убо, да тя искушу в веселии, и виждь во блазе: и се, такожде сие суетство.
2 Смеху рекох: погрешение, и веселию: что сие твориши?
3 И разсмотрих, аще сердце мое повлечет аки вино плоть мою: и сердце мое настави мя в мудрости, и еже удержати веселие, дондеже увижду, кое благо сыном человеческим, еже творят под солнцем в число дний живота своего.
4 Возвеличих творение мое: создах ми домы, насадих ми винограды,
5 сотворих ми вертограды и сады и насадих в них древес всякаго плода,
6 сотворих ми купели водныя, еже напаяти от них прозябение древес:
7 притяжах рабы и рабыни, и домочадцы быша ми: и стяжание скота, и стад много ми бысть, паче всех бывших прежде мене во Иерусалиме:
8 собрах ми злато и сребро и имения царей и стран, сотворих ми поющих и поющыя, и услаждения сынов человеческих, виночерпцы и виночерпицы.
9 И возвеличихся, и приложихся мудрости паче всех бывших прежде мене во Иерусалиме: и мудрость моя пребысть со мною.
10 И все, егоже просиста очи мои, не отях от них и не возбраних сердцу моему от всякаго веселия моего, яко сердце мое возвеселися во всяцем труде моем. И сие бысть часть моя от всего труда моего.
11 И призрех аз на вся творения моя, яже сотвористе руце мои, и на труд, имже трудихся творити. И се, вся суета и произволение духа, и несть изюбилие под солнцем.
12 И призрех аз видети мудрость, лесть и безумие: яко кто человек, иже пойдет вслед совета, елика сотвори в нем?
13 И видех аз, яко есть изюбилие мудрости паче безумия, якоже изюбилие света паче тмы:
14 мудраго очи его во главе его, а безумный во тме ходит: и уведех и аз, яко случай един случится всем им.
15 И рех аз в сердцы моем: якоже случай безумнаго, и мне случится: и вскую умудрихся? Аз тогда излишше глаголах в сердцы моем, яко и сие суета, понеже безумный от избытка глаголет:
16 яко несть памяти мудраго с безумным во век, зане уже во днех грядущих вся забвена быша: и како умрет мудрый с безумным?
17 И возненавидех живот, яко лукавно мне сотворение сотворенное под солнцем: понеже всяческая суета и произволение духа.
18 И возненавидех аз всяческая мира и труд мой, имже аз труждаюся под солнцем, яко оставляю его человеку будущему по мне.
19 И кто весть, мудр ли будет или безумен? И обладати ли имать всем трудом моим, имже трудихся и имже мудрствовах под солнцем? И сие же суета.
20 И обратихся аз отрещися сердцу моему о всем труде, имже трудихся под солнцем:
21 яко есть человек, егоже труд в мудрости и в разуме и в мужестве: и человек, иже не потрудися о нем, даст ему часть свою. И сие суета и лукавство велие.
22 Яко бывает человеку во всем труде его и в произволении сердца его, имже той труждается под солнцем,
23 яко вси дние его болезней и ярости попечение ему, ибо в нощи не спит сердце его. И сие же суета есть.
24 Несть благо человеку, но (разве) еже яст и пиет и еже покажет души своей благо в труде своем: и сие видех аз, яко от руки Божия есть:
25 яко кто яст и пиет кроме Его?
26 Яко человеку благу пред лицем Его даде мудрость и разум и веселие, согрешающему же даде попечение, еже прилагати и собирати, во еже дати благому пред лицем Божиим: яко и сие суета и произволение духа.

=== 3 ===

1 Всем время и время всяцей вещи под небесем:
2 время раждати и время умирати, время садити и время исторгати сажденое,
3 время убивати и время целити, время разрушати и время созидати,
4 время плакати и время смеятися, время рыдати и время ликовати,
5 время разметати камение и время собирати камение, время обымати и время удалятися от обымания,
6 время искати и время погубляти, время хранити и время отреяти,
7 время раздрати и время сшити, время молчати и время глаголати,
8 время любити и время ненавидети, время брани и время мира.
9 Кое изюбилие творящаго, в нихже сам трудится?
10 Видех попечение всяческое, еже даде Бог сыном человеческим, еже пещися в нем.
11 Всяческая, яже сотвори, добра (суть) во время свое, ибо всякий век дал есть в сердце их, яко да не обрящет человек сотворения, еже сотвори Бог от начала и даже до конца.
12 Уразумех, яко несть благо в них, но токмо еже веселитися и еже творити благо в животе своем:
13 ибо всяк человек, иже яст и пиет и видит благое во всем труде своем, сие даяние Божие есть.
14 Разумех, яко вся, елика сотвори Бог, сия будут во век: к тем несть приложити и от тех несть отяти, и Бог сотвори, да убоятся от лица Его:
15 бывшее уже есть, и елика имут быти, уже быша, и Бог взыщет гонимаго.
16 И еще видех под солнцем место суда, тамо нечестивый, и место праведнаго, тамо благочестивый.
17 И рех аз в сердцы моем: праведнаго и нечестиваго судит Бог: яко время всяцей вещи и на всяцем сотворении тамо.
18 Рех аз в сердцы моем о глаголании сынов человеческих, яко разсудит их Бог: и еже показати, яко сии скоти суть:
19 ибо и тем якоже случай сынов человеческих и случай скотский, случай един им: якоже смерть того, тако и смерть сего, и дух един во всех: и что излишше имать человек паче скота? Ничтоже: яко всяческая суета.
20 Вся идут во едино место: вся быша от персти и вся в персть возвращаются.
21 И кто весть дух сынов человеческих, аще той восходит горе? И дух скотский, аще низходит той долу в землю?
22 И видех, яко несть благо, но токмо еже возвеселится человек в творениих своих, яко сия часть его: понеже кто приведет его видети то, еже будет по нем? 

=== 4 ===

1 И обратихся аз и видех вся оклеветания бывающая под солнцем: и се, слезы оклеветанных, и несть им утешающаго, и от руки клевещущих на ня крепость, и несть им утешающаго.
2 И похвалих аз всех умерших, иже умроша уже, паче живых, елицы живи суть доселе:
3 и благ паче обоих сих, иже еще не бысть, иже не виде всякаго сотворения лукаваго сотвореннаго под солнцем.
4 И видех аз весь труд и всяко мужество сотворения, яко сие ревность мужа от подруга своего. И сие суета и произволение духа.
5 Безумный объят руце свои и снеде плоти своя.
6 Благо есть исполнение горсти покоя, паче исполнения двою горстию труда и произволения духа.
7 И обратихся аз и видех суетство под солнцем:
8 есть един, и несть втораго, ни сына, ниже брата несть ему, и несть конца всему труду его, ниже око его насыщается богатства. И кому аз труждаюся и лишаю душу мою от благостыни? И сие суета и попечение лукавно есть.
9 Блази два паче единаго, имже есть мзда блага в труде их:
10 яко аще падется един от них, воздвигнет другий причастника своего: и горе тому единому, егда падет и не будет втораго воздвигнути его.
11 И аще уснета два, тепло има будет, а един како согреется?
12 И аще укрепится един, два станета противу ему: и вервь треплетена не скоро расторгнется.
13 Благ отрок нищь и мудр, паче стара царя и безумна, иже не разуме внимати еще:
14 яко из дому юзников изыдет царствовати, понеже и в царстве своем родися нищь.
15 Видех всех живущих, ходящих под солнцем, с юным вторым, иже востанет вместо его.
16 Несть конца всем людем, всем, иже пред ними быша, ибо последнии не возвеселятся о нем: яко и сие суета и произволение духа.
17 Сохрани ногу твою, егда аще идеши в дом Божий, и близ (буди) еже слушати: паче даяния безумных жертва твоя, понеже не ведят, яко творят зло.

=== 5 ===

1 Не скор буди усты твоими, и сердце твое да не ускоряет износити слово пред лицем Божиим, яко Бог на небеси горе, ты же на земли долу: сего ради да будут словеса твоя мала:
2 яко приходит соние во множестве попечения, тако и глас безумнаго во множестве словес.
3 Аще обещаеши обет Богу, не умедли отдати его, яко несть хотения в безумных: ты убо, елика аще обещаеши, отдаждь.
4 Благо тебе еже не обещаватися, нежели обещавшуся тебе, не отдати.
5 Не даждь устнам твоим еже во грех ввести плоть твою, и да не речеши пред лицем Божиим, яко неведение есть: да не прогневается Бог о гласе твоем и растлит творения рук твоих:
6 яко во множестве соний и суетствия, (тако) и словеса многа, темже Бога бойся.
7 Аще обиду нищаго и расхищение суда и правды увидиши во стране, не дивися о вещи: яко высокий над высоким надзиратель, и высоцыи над ними,
8 и изюбилие земли над всем есть царь села возделанна.
9 Любяй сребро не насытится сребра: и кто насладится во множестве его плода? И сие суета.
10 Во множестве блага умножишася ядущии е: и кое мужество имущему е? Яко начало еже видети очима своима.
11 Сон сладок работающему, аще мало или много снесть: а насытившагося богатство не оставляет уснути.
12 Есть недуг, егоже видех под солнцем, богатство хранимо от стяжателя во зло ему:
13 и погибнет богатство оно в попечении лукавне: и роди сына, и несть в руце его ничтоже:
14 якоже изыде из чрева матере своея наг, возвратится ити, якоже и прииде, и ничтоже возмет от труда своего, да понесет в руце своей.
15 И сие зол недуг: якоже бо прииде, тако и отидет, и кая польза ему, яко трудится на ветр?
16 Ибо вси дние его во тме и плачи и в ярости мнозе, и в недузе и во гневе.
17 Се, видех аз благое, еже есть изрядно, еже ясти и пити и видети благостыню во всем труде своем, имже трудился бы под солнцем, в число дний живота своего, яже дал есть ему Бог, яко сие часть его:
18 ибо всякому человеку, емуже дал есть Бог богатство и имения, и власть даде ему ясти от того и прияти часть свою и возвеселитися о труде своем, сие дар Божий есть:
19 яко не много памятствовати имать дни живота своего, понеже Бог облагает его попеченьми в веселии сердца его.

=== 6 ===

1 Есть лукавствие, еже видех под солнцем, и много есть над человеком:
2 муж, емуже даст Бог богатство и имение и славу, и несть лишаяй души своей от всех, ихже вожделеет, и не даст ему Бог власти от него ясти, яко чуждь муж ясти имать от него. И сие суета и недуг зол есть.
3 Аще родит муж сто (чад) и лета многа поживет, и мнози будут дние лет его, и душа его не насытится от благостыни, и погребения не бысть ему, рех: благ паче его изверг,
4 яко в суете прииде и во тму идет, и во тме имя его покрыется:
5 и солнца не виде, ниже разуме, покой сему паче того:
6 и поживе тысящу лет сугубо, и благостыни не виде: еда не во едино место вся идут?
7 Весь труд человечь во уста его, и душа его не исполнится.
8 Яко кое изюбилие (человеку) мудрому паче безумнаго? Понеже нищь позна ходити противу живота.
9 Благо видение очию паче ходящаго душею. И се суетствие и произволение духа.
10 Аще что бысть, уже именовася имя его, и познася, еже есть человек и не возможет судитися с крепчайшим паче себе:
11 яко суть словеса многа умножающая суету.

=== 7 ===

1 Что излишше человеку, яко кто весть, что благо человеку в животе (его) число дний живота суетства его? И сотвори я в сени: яко кто возвестит человеку, что будет по нем под солнцем?
2 Благо имя паче елеа блага, и день смертный паче дня рождения его.
3 Благо ходити в дом плача, нежели ходити в дом пира, понеже сие конец всякому человеку, и живый даст благо в сердцы его.
4 Блага ярость паче смеха, яко во злобе лица ублажится сердце.
5 Сердце мудрых в дому плача, а сердце безумных в дому веселия.
6 Благо еже слышати прещение премудра, паче мужа слышащаго песнь безумных:
7 якоже глас терния под котлом, тако смех безумных. И сие суета.
8 Яко клевета льстит мудраго и погубляет сердце благородствия его.
9 Блага последняя словес паче начала его: благ терпеливый паче высокаго духом.
10 Не тщися в дусе своем яритися, яко ярость в недре безумных почиет.
11 Да не речеши: что бысть, яко дние прежднии беша блази паче сих? Яко не в мудрости вопросил еси о сем.
12 Блага мудрость с наследием, паче же видящым солнце:
13 яко в сени его мудрость, якоже сень сребра, и изюбилие разума премудрости оживляет, иже от нея.
14 Виждь творения Божия: яко кто может украсити, егоже аще Бог превратит?
15 В день благостыни (Его) живи во блазе и виждь в день зла: виждь, и с ним согласно сие сотвори Бог, о глаголании, да не обрящет человек за Ним ничтоже.
16 Всяческая видех во днех суетствия моего: есть праведный погибаяй во своей правде, и есть нечестивый пребываяй во своей злобе.
17 Не буди правдив вельми, ни мудрися излишше, да не когда изумишися.
18 Не нечествуй много и не буди жесток, да не умреши не во время свое.
19 Благо ти есть держатися сего, и от сего не оскверни руки твоея, яко боящымся Бога поспешатся вся.
20 Премудрость поможет мудрому паче десяти обладающих во граде:
21 яко несть человек праведен на земли, иже сотворит благое и не согрешит.
22 И во вся словеса, яже возглаголют нечестивии, не вложи сердца своего, да не услышиши раба своего кленуща тебе:
23 яко многажды возлукавнует на тя, и обхождении многими озлобит сердце твое, якоже и ты клял еси иныя (многия).
24 Вся сия искусих в мудрости: рех, умудрюся: и сия удалися от мене
25 далече паче неже бех, и бездны глубина, кто обрящет ю?
26 Обыдох аз, и сердце мое, еже разумети, еже разсмотрити, и еже взыскати мудрость и разум, и еже разумети нечестиваго безумие и ожесточение и лесть:
27 и обретох аз ю, и реку горчайшу паче смерти жену, яже есть ловитва, и сети сердце ея, узы в руку ея: благий пред лицем Божиим изимется от нея, а согрешаяй ят будет от нея.
28 Се, сие обретох, рече Екклесиаст: едину единою еже обрести помысл, еже взыска душа моя, и не обретох:
29 и человека единаго от тысящ обретох, а жены во всех сих не обретох:
30 обаче се, сие обретох, еже сотвори Бог человека праваго, и сии взыскаша помыслов многих. Кто уведе мудрость? И кто весть разрешение глагола?

=== 8 ===

1 Мудрость человека просветит лице его, а безстудный возненавиден будет лицем своим.
2 Уста царева сохрани, и о словеси клятвы Божия не скор буди.
3 От лица его пойдеши, не стани во словеси лукавне, яко все, еже (аще) восхощет, сотворит,
4 якоже царь обладаяй, и кто речет ему: что твориши?
5 Храняй заповедь не увесть глагола лукавна: и время суда весть сердце мудраго,
6 яко всяцей вещи есть время и суд: яко разум человека мног (есть) на нем,
7 яко несть ведящаго, что будущее: зане якоже будет, кто возвестит ему?
8 Несть человека владущаго духом, еже возбранити духу: и несть владущаго в день смерти, и несть посла в день брани: и не спасет нечестие сущаго в нем.
9 И все сие видех, и вдах сердце мое во все сотворение, еже сотворено есть под солнцем, вся, во еликих обладан есть человек над человеком, еже озлобити его.
10 И тогда видех нечестивыя во гробы внесены, и от святаго: и идоша и похвалени быша во граде, яко сице сотвориша. И сие суета.
11 Яко несть пререкания бывающаго творящым лукавое вскоре: сего ради уверися сердце сынов человеческих в них, еже сотворити лукавое.
12 Иже согреши, сотворил есть лукавое, оттоле, и от долготы их: ибо и вем аз, яко есть благо боящымся Бога, да боятся от лица Его,
13 и не будет благо нечестивому, и не продолжит дний в сени, иже несть бояйся от лица Божия.
14 Есть суета, яже сотворена есть на земли: яко суть праведнии, на нихже постизает яко творение нечестивых, и суть нечестивии, на нихже постизает яко творение праведных. Рех, яко и сие суета.
15 И похвалих аз веселие, яко несть благо человеку под солнцем, но токмо еже ясти и пити и еже веселитися: и то прибыток ему в труде его во днех живота его, ихже дал есть ему Бог под солнцем.
16 В нихже дах сердце мое, еже разумети мудрость и еже ведети попечение сотвореное на земли: яко и во дни и в нощи сна во очию своею несть видяй.
17 И видех вся творения Божия, яко не может человек изобрести творение сотвореное под солнцем: елика аще потрудится человек обрести, и не обрящет: и елика аще речет мудрый уразумети, не возможет обрести. Темже все сие вдах в сердце мое, и сердце мое все сие виде.

=== 9 ===

1 Яко праведнии и мудрии и делания их в руце Божией, и любве же и ненависти несть ведяй человек: вся пред лицем их, суета во всех.
2 Случай един праведному и нечестивому, благому и злому, и чистому и нечистому, и жрущему и не жрущему: якоже благий, тако согрешаяй, якоже кленыйся, тако бояйся клятвы.
3 Сие лукаво во всяцем сотворенем под солнцем, яко случай един всем: и сердце сынов человеческих исполнися лукавствия, и прелесть в сердцах их и в животе их, и по сих к мертвым.
4 Понеже кто есть, иже приобщается ко всем живым? Есть надежда, яко пес живый, той благ паче льва мертва.
5 Понеже живии разумеют, яко умрут, мертвии же не суть ведущии ничтоже: и ктому несть им мзды, яко забвена есть память их,
6 и любовь их и ненависть их и рвение их уже погибе, и части несть им ктому во веки во всяцем творении под солнцем.
7 Прииди, яждь в веселии хлеб твой и пий во блазе сердцы вино твое, яко уже угодна Богу творения твоя.
8 Во всяко время да будут ризы твоя белы, и елей на главе твоей да не оскудеет.
9 И виждь житие с женою, юже возлюбил еси, во вся дни живота юности твоея, данныя ти под солнцем, вся дни суетствия твоего: яко сие часть твоя в животе твоем и в труде твоем, имже ты трудишися под солнцем.
10 Вся, елика аще обрящет рука твоя сотворити, якоже сила твоя, сотвори: зане несть сотворение и помышление и разум и мудрость во аде, аможе ты идеши тамо.
11 Обратихся и видех под солнцем, яко ни легким течение, ниже сильным брань, ниже самому мудрому хлеб, ниже разумным богатство, ниже ведущым благодать: яко время и случай случится всем сим.
12 Яко убо не разуме человек времене своего: якоже рыбы уловляемы во мрежи зле, и аки птицы уловляемы в сети: якоже сия, уловляются сынове человечестии во время лукаво, егда нападет на ня внезапу.
13 И сие видех, мудрость под солнцем, и велика есть во мне:
14 град мал, и мужей в нем мало, и приидет нань царь велик и окрест обляжет его, и соделает на него остроги велия,
15 и обрящет в нем мужа нищаго мудра, и сей спасет град мудростию своею, и человек не воспомяну мужа нищаго онаго.
16 И рех аз: блага мудрость паче силы, и мудрость нищаго уничижена, и словеса его не суть послушаема.
17 Словеса мудрых в покои слышатся, паче клича обладающих в безумии.
18 Блага мудрость паче орудий ратных: и согрешаяй един погубит благостыню многу. 

=== 10 ===

1 Мухи умершыя згнояют елеа сладость: честно малое мудрости паче славы велики безумия.
2 Сердце мудраго одесную его, сердце же безумнаго ошуюю его:
3 и в путь егда безумный идет, сердце его лишается, и яже помышляет, вся безумие суть.
4 Аще дух владеющаго взыдет на тя, места твоего не остави: яко изцеление утолит грехи велики.
5 Есть лукавство, еже видех под солнцем, аки невольно изыде от лица владеющаго:
6 вдан безумный в высоты велики, а богатии во смиренных сядут:
7 видех рабов на конех, и князей идущих яко рабов на земли.
8 Копаяй яму впадет в ню, и разоряющаго ограду угрызнет его змий.
9 Иземляй камение поболит от них, разсецаяй дрова беду приимет в них:
10 аще спадет сечиво, и сам лицем смятется: и силы укрепит, и изюбилие мужу мудрость.
11 Аще угрызнет змий не в шепте, и несть излишества обавающему.
12 Словеса уст премудраго благодать, устне же безумнаго потопят его:
13 начало словес уст его безумие, и последняя уст его прелесть лукава.
14 Безумный умножает словеса: не разуме человек, что бывшее и что будущее, что созади его, (и) кто возвестит ему?
15 Труд безумных озлобит их, иже не разуме ити во град.
16 Горе тебе, граде, в немже царь твой юн, и князи твои рано ядят.
17 Блаженна ты, земле, еяже царь твой сын свободных, и князи твои во время ядят в силе и не постыдятся.
18 В леностех смирится строп, и в празднестве рук прокаплет храмина.
19 Во смех творят хлеб и вино и елей, еже веселитися живущым: и сребра со смирением послушают всяческая.
20 И в совести убо твоей не клени царя, и в клети ложницы твоея не клени богатаго: яко птица небесная донесет глас твой, и имеяй криле возвестит слово твое.

=== 11 ===

1 Посли хлеб твой на лице воды, яко во множестве дний обрящеши его.
2 Даждь часть седмим и осмим, яко не веси, что будет лукаво на земли.
3 Аще исполнятся облацы дождя, на землю изливают: и аще падет древо на юг, и аще на север, на месте, идеже падет древо, тамо будет.
4 Блюдый ветра не сеет, и сматряяй во облацех не пожнет.
5 В нихже несть ведый, кии путь духа, якоже кости во чреве раждающия: тако не уразумееши дел Божиих, елика сотворит всяческая.
6 В заутрии сей семя твое, и в вечер да не оставляет рука твоя: яко не веси, кое произыдет сие или оно, и аще обоя вкупе благая.
7 И сладко свет, и благо очима зрети солнце:
8 яко аще и многа лета поживет человек, и о всех сих возвеселится, и помянет дни тмы, яко мнози будут: все грядущее суета.
9 Веселися, юноше, во юности твоей, и да ублажит тя сердце твое во днех юности твоея, и ходи в путех сердца твоего непорочен и не в видении очию твоею: и разумей, яко о всех сих приведет тя Бог на суд:
10 и отстави ярость от сердца твоего, и отрини лукавство от плоти твоея: яко юность и безумие суета.

=== 12 ===

1 И помяни Сотворшаго тя во днех юности твоея, дондеже не приидут дние злобы твоея, и приспеют лета, в нихже речеши: несть ми в них хотения:
2 дондеже не померкнет солнце и свет, и луна и звезды, и обратятся облацы созади дождя:
3 в день, в оньже подвигнутся стражие дому, и развратятся мужие силы, и упразднятся мелющии, яко умалишася, и помрачатся зрящии во скважнех:
4 и затворят двери на торжищи, в немощи гласа мелющия, и востанет на глас птицы, и смирятся вся дщери песни:
5 и на высоту узрят, и ужас на пути, и процветет амигдал, и отолстеют прузие, и разрушится каппарис: яко отиде человек в дом века своего, и обыдоша на торжищи плачущии:
6 дондеже не превратится уже сребряное, и не сокрушится повязка златая, и сокрушится водонос у источника, и сломится колесо в колии.
7 И возвратится персть в землю, якоже бе, и дух возвратится к Богу, иже даде его.
8 Суета суетствий, рече Екклесиаст, всяческая суета.
9 И лишшее, яко бысть Екклесиаст мудр, и яко научи разуму человека: и ухо изследит красоту притчей.
10 Много взыска Екклесиаст, еже обрести словеса хотения, и написаное правости, словеса истины.
11 Словеса мудрых якоже остны воловии и якоже гвоздие вонзено, иже от сложений дани быша от пастыря единаго.
12 И множае от них, сыне мой, хранися: творити книги многи несть конца, и учение многое труд плоти.
13 Конец слова, все слушай: Бога бойся и заповеди Его храни, яко сие всяк человек:
14 яко все творение приведет Бог на суд о всяцем погрешении, аще благо и аще лукаво.
