
== Первая книга Маккавейская ==

=== 1 ===

1 И бысть, егда поражаше Александр Македонский сын Филиппа, иже изыде от земли Хеттиим, порази и Дариа царя Персскаго и Мидскаго, и воцарися вместо его первый во Елладе,
2 и состави брани многи, и одержа твердыни многи, и уби цари земския,
3 и пройде даже до краев земли, и взя корысти многих языков. И умолче земля пред ним. И возвысися, и вознесеся сердце его.
4 И собра силу крепку зело, и началствова над странами и языки и мучительми, и быша ему в данники.
5 И по сих паде на ложе и позна, яко умирает:
6 и созва отроки своя благородныя, иже с ним бяху совоспитани от юности его, и раздели им царство свое еще жив сый.
7 И царствова Александр лет дванадесять и умре.
8 И обладаша отроцы его кийждо в месте своем.
9 И возложиша вси диадимы по смерти его, и сынове их по них лета многа, и умножиша злая на земли.
10 И изыде от них корень греха Антиох Епифан, сын Антиоха царя, иже бе залогом в Риме: и царствова в лете сто тридесять седмем царства Еллинскаго.
11 Во днех тех изыдоша от Израиля сынове беззаконнии и наустиша многих глаголюще: пойдем и завещаем завет с языки, иже окрест нас, яко отнележе отлучихомся от них, обретоша нас многа злая.
12 И благоувидеся слово во очию их:
13 и предизбрашася нецыи от людий и идоша ко царю: и даде им власть творити оправдания языческая.
14 И создаша (себе) училище во Иерусалиме по законом языческим.
15 И сотвориша себе необрезание, и отступиша от завета святаго, и сопрягошася языком, и продашася еже творити лукавое.
16 И уготовася царство пред Антиохом: и умысли царствовати во Египте, яко да царствует над двема царствома.
17 И вниде во Египет в народе тяжце, на колесницах и на слонех, и на всадниках и на кораблех многих.
18 И состави брань на Птоломеа царя Египетскаго: и убояся Птоломей от лица его и побеже, и падоша язвени мнози.
19 И взяша грады тверды в земли Египетстей: и взя корысти земли Египетския.
20 И обратися Антиох, повнегда порази Египта во сто четыредесять третие лето: и взыде на Израиля и на Иерусалим в народе тяжце,
21 и вниде во святилище с гордынею, и взя олтарь златый и светилник свещный и вся сосуды его,
22 и трапезу предложения и возлиялники, и фиалы и кадилницы златыя, и катапетасму и венцы и украшение златое, еже на лицы церкви (бяше), и сокруши вся:
23 и взя сребро и злато и сосуды вожделенныя: и взя сокровища тайная, ихже обрете.
24 И взем вся отиде в землю свою, и сотвори убийство, и глагола в гордости велицей.
25 И бысть плачь велик во Израили на всяцем месте их.
26 И возстенаша началницы и старейшины, девы и юноши изнемогоша, и красота женская изменися.
27 Всяк жених прия плачь, и седящая на одре брачне бысть в печали.
28 И потрясеся земля на обитающих на ней, и весь дом Иаковль облечеся студом.
29 И по двою лету дний посла царь началника данем во грады Иудины. И прииде во Иерусалим с народом великим
30 и глагола к ним словеса мирная во льсти. И вероваша ему. И нападе на град внезапу и порази его язвою великою и погуби люди многи от Израиля:
31 и взя корысти града и сожже его огнем, и разори домы его и стены его окрест:
32 и плениша жен и чад, и скоты разделиша,
33 и оградиша град Давидов стеною великою и крепкою и башнями крепкими, и бысть им в крепость:
34 и посадиша тамо людий грешников, мужей беззаконных, и возмогоша в ней:
35 и положиша оружия и брашна, и собираху корысти Иерусалимския, и полагаху тамо: и быша в сеть велику,
36 и бысть в ловителство святыни и в диавола лукаваго Израилю выну.
37 И пролияша кровь неповинную окрест святилища и оскверниша святыню.
38 И бежаша обитающии во Иерусалиме их ради, и бысть обитание чуждим: и бысть чуждо семени рождения своего, и чада его оставиша его.
39 Святыня его разорена яко пустыня, праздницы его обращени суть во плачь, субботы его в поношение, честь его во уничижение:
40 по славе его умножися безчестие его, и высота его обращена бысть во плачь.
41 И писа царь Антиох всему царству своему, да будут вси людие едино,
42 и оставит кийждо закон свой. И соизволиша вси языцы по слову царя (Антиоха).
43 И мнози от Израиля изволиша служению его и пожроша идолом и оскверниша субботу.
44 И посла царь книги рукою вестников во Иерусалим и во грады Иудины, да пойдут вслед законов чуждих земли
45 и возбранят всесожжения и жертву и возлияние от святыни, и омерзят субботы и праздники,
46 и осквернят святыню и святых,
47 и созиждут требища и капища и кумирницы, и да жрут мяса свиная и скоты общыя:
48 и да оставят сыны своя необрезаны, еже осквернити душы их во всяцей нечистоте и осквернении,
49 яко да забудут закон и изменят вся оправдания (Божия).
50 И иже аще не сотворит по глаголу цареву, да умрет.
51 По всем словесем сим написа всему царству своему и пристави надзиратели над всеми людьми: и повеле градом Иудиным жрети во всяцем граде.
52 И собрашася мнози от людий к ним, всяк оставивый закон Господень: и сотвориша лукавая на земли
53 и положиша Израиля в тайных во всяцем убежищи их.
54 И в пятыйнадесять день месяца Хаслева, в лето сто четыредесять пятое создаша мерзость запустения на олтари (Божии), и во градех Иудиных окрест создаша требища.
55 И пред дверьми домов и на стогнах кадяху,
56 и книги закона (Божия), ихже обретоша, сожгоша огнем, раздирающе (их).
57 И идеже обреташеся у кого книга завета Господня, и аще кто соизволяше закону Господню, по повелению цареву закалаху его.
58 В силе своей творяху сице людем Израилевым, обретающымся во всяцем месяце и месяце во градех.
59 И в двадесять пятый день месяца жряху в капищи, еже бе на олтари.
60 И жен обрезавших чада своя закалаша по повелению (цареву),
61 и обешаху детища за шии их, домы их расхищаху, и обрезавших я умерщвляху.
62 И мнози от людий Израилевых удержашася и утвердишася в себе, еже не ясти скверных,
63 и избраша паче умрети, неже осквернитися брашны, и не хотеша преступити закона Божия святаго: и заклани быша.
64 И бысть гнев велий на Израиля зело.

=== 2 ===

1 Во днех тех воста Маттафиа сын Иоаннов, сына Симеоня, священник от сынов Иоаривлих от Иерусалима, и седе во Модине.
2 И имяше сынов пять: Иоанна, иже проименовашеся Гаддис,
3 и Симона, иже проименовашеся Фассис,
4 Иуду, иже звашеся Маккавей,
5 Елеазара, иже проименовашеся Аваран, и Ионафана, иже проименовашеся Апфус.
6 И виде хуления бывающая во Иудеи и во Иерусалиме,
7 и рече: увы мне! Почто рожден есмь видети сотрение людий моих и сотрение града святаго, и седети зде, внегда предаватися ему в руце врагов и святыни в руки чуждих?
8 Бысть храм его яко человек безчестен,
9 сосуды славы его пленени отнесени суть, побиени суть младенцы его на стогнах, и юношы его падоша мечем вражиим:
10 кий язык не наследова царства его и не одержа корыстей его?
11 Вся утварь его взята есть, вместо свободнаго бысть в раба:
12 и се, святая наша и красота наша и слава наша опусте, и оскверниша я языцы:
13 почто убо нам еще жити?
14 И растерза ризы своя Маттафиа и сынове его, и облекошася во вретища, и плакаша зело.
15 И приидоша от царя принуждающии ко отступлению во град Модин, да пожрут.
16 И мнози от Израиля приложишася к ним: Маттафиа же и сынове его собрашася.
17 И отвещаша посланнии от царя и реша Маттафии глаголюще: князь и преславный и велий еси во граде сем, и утвержден в сынех и братиих:
18 ныне убо приступи первый и сотвори повеление царево, якоже сотвориша вси языцы и мужие Иудины и оставшии во Иерусалиме, и будеши ты и дом твой посреде другов царевых: и ты и сынове твои прославитеся в сребре и злате и в дарех мнозех.
19 И отвеща Маттафиа и рече гласом велиим: аще и вси языцы в дому царствия царя слушают его, еже отступити комуждо от служения отец своих, и соизволиша в заповедех его:
20 но аз и сынове мои и братия моя повинуемся закону отец наших:
21 милостив нам (буди, Боже), еже оставити закон и оправдания:
22 словес царевых не послушаем, еже преступити служение наше на десно или на шуее.
23 И яко преста глаголати словеса сия, приступи муж Иудеанин пред очима всех жрети в капищи, еже в Модине, по повелению цареву.
24 И виде Маттафиа и возревнова, и вострепеташа внутренняя его, и возжжеся ярость его по суду (закона), и наскочив разсече его в капищи.
25 И мужа, егоже царь посла, иже принуждаше жрети, уби во время оно и капище разори.
26 И возревнова о законе, якоже же сотвори Финеес Замврию сыну Саломлю.
27 И возопи Маттафиа во граде гласом велиим глаголя: всяк ревнуяй о законе и стояй в завете да изыдет вслед мене.
28 И отбежа сам и сынове его в горы, и оставиша, елика имеяху во граде.
29 Тогда снидоша мнози ищуще суда и правды в пустыню,
30 и седоша ту сами, и сынове их и жены их, и скоти их, яко умножишася на них злая.
31 И возвещено бысть мужем царевым и силам, иже бяху во Иерусалиме граде Давидове, яко отидоша мужие нецыи, иже разориша заповедь царску, в места тайная в пустыню.
32 И текоша вслед их мнози, и постигше их ополчишася на них, и составиша противу их брань в день субботный,
33 и рекоша к ним: доныне доволно, изыдите и сотворите по слову цареву, и живи будете.
34 И реша: не изыдем, ни сотворим по слову цареву, еже осквернити день субботный.
35 И ускориша на них брань.
36 И не отвещаша им, ниже камене вергоша на них, ниже заградиша мест тайных, рекуще:
37 умрем вси в простоте нашей, свидетеле будут на нас небо и земля, яко неправо погубляете нас.
38 И восташа на них в брани в субботы, и умроша сии и жены их, и сынове их и скоти их, даже до тысящи душ человек.
39 И позна Маттафиа и друзи его, и плакашася о них зело.
40 И рече муж искреннему своему: аще вси сотворим, якоже братия наша сотвориша, и не воополчимся на языки о душах наших и оправданиих наших, ныне нас скоро искоренят от земли.
41 И умыслиша в день он глаголюще: всяк человек, иже аще приидет к нам на брань в день субботный, ополчимся противу его, и не умрем вси, якоже умроша братия наша в тайных.
42 Тогда собрася к ним сонмище Иудейское крепцыи в силе от Израиля, всяк соизволяяй закону:
43 и вси иже бежаша от злых, приложишася им и быша им во утверждение.
44 И собраша воев и побиша грешных во гневе своем и мужей беззаконных в ярости своей: прочии же бежаша во языки спастися.
45 И обыде Маттафиа и друзи его, и разориша капища,
46 и обрезаша отроки необрезаныя, еликих обретоша в пределех Израилевых в силе,
47 и погнаша сынов гордыни, и успе дело в руку их:
48 и удержаша закон от руки языков и от руки царей, и не даша рога грешнику.
49 И приближишася дние Маттафии умрети, и рече сыном своим: ныне укрепися гордыня и обличение, и время низвращения и гнев ярости:
50 и ныне, чада, возревнуйте закону и дадите душы вашя за завет отцев наших.
51 Помяните дела отец наших яже сотвориша в родех своих, и приимете славу велию и имя вечное.
52 Авраам не во искушении ли обретен есть верен, и вменися ему в правду?
53 Иосиф во время тесноты своея сохрани заповедь и бысть господин Египту.
54 Финеес отец наш внегда возревнова ревностию, прият завет священства вечнаго.
55 Иисус, егда исполни слово, бысть судия во Израили.
56 Халев, егда засвидетелствова в церкви, восприя земли наследие.
57 Давид во своей милости наследова престол царствия во век века.
58 Илиа, егда возревнова ревностию закона, взяся даже на небо.
59 Ананиа, Азариа, Мисаил верующе спасошася от пламене.
60 Даниил в простоте своей изъятся от уст львовых.
61 И тако помышляйте по роду и роду, яко вси уповающии Нань не изнемогут.
62 И от словес мужа грешна не убойтеся, понеже слава его в мотыла и в червие:
63 днесь вознесется, а утре не обрящется, яко обратися в персть свою, и помышление его погибе.
64 И вы, сынове, укрепитеся и мужайтеся в законе, яко в нем прославитеся.
65 И се, Симеон брат ваш, вем, яко муж совета есть, того послушайте вся дни, той будет вам во отца.
66 И Иуда Маккавей, сей крепок в силе от юности своея, сей будет вам началник воинства и сотворит брань людем.
67 И вы приведите к себе вся творцы закона и отмстите мщение людий ваших:
68 воздайте воздаяние языком и внемлите в заповеди закона.
69 И благослови их: и приложися ко отцем своим.
70 И умре в лето сто четыредесять шестое: и погребоша его сынове его во гробех отец его в Модине, и плакаша его весь Израиль плачем велиим.

=== 3 ===

1 И воста Иуда нарицаемый Маккавей сын его вместо его.
2 И помогаху ему вси братия его и вси елицы прилепишася ко отцу его, и ополчахуся ополчением Израиль с веселием.
3 И распространи славу людем своим: и облечеся в броня яко исполин и препоясася оружием своим бранным, и состави рати, защищая ополчения мечем своим,
4 и уподобися льву в делех своих, и яко скимен рыкающь в ловитве:
5 и погна беззаконныя изследуяй, и смущающих люди его пожже пламенем.
6 И слякошася беззаконнии от страха его, и вси делателе беззакония смятошася, и благопоспешно быти спасение рукою его.
7 И огорчи цари многи и возвесели Иакова в делех своих, и даже до века память его во благословение:
8 и пройде грады Иудины, и погуби нечестивых от них, и отврати гнев от Израиля,
9 и именит бысть даже до последних земли, и собра погибающих.
10 Аполлоний же собра языки и от Самарии силу велию, еже ратовати на Израиля.
11 И уведа Иуда и изыде во сретение ему, и порази его и уби того: и падоша язвении мнози, а прочии убегоша.
12 И взя корысти их, и мечь Аполлониев отя Иуда, и бысть воюя им вся дни.
13 И услыша Сирон началник воев Сирских, яко собра Иуда совокупление и церковь верных с ним исходящих на брань,
14 и рече: сотворю себе имя, и прославлюся в царствии, и поборю Иуду и сущих с ним и уничижающих слово царево.
15 (И уготовася) и приложи еже взыти: и взыде с ним полк нечестивых крепок помощи ему и сотворити отмщение на сынех Израилевых.
16 И приближися даже до восхода Вефоронска: и изыде Иуда во сретение ему в мале.
17 Егда же увидеша полк грядущий во сретение им, реша Иуде: како можем в мале суще ополчатися противу множества толикаго крепкаго? И мы утруждени есмы постом днесь.
18 И рече Иуда: удобь есть объяти многих рукою малых: и несть разнствия пред Богом небесным спасти во многих или в малых:
19 яко не во множестве воев одоление брани есть, токмо от небесе крепость:
20 сии грядут к нам во множестве укоризны и беззакония, еже исторгнути нас и жены нашя и чада наша, еже взяти корысти нашя,
21 мы же ополчаемся за душы нашя и законы нашя:
22 и Сам Господь сокрушит их пред лицем нашим, вы же не устрашитеся их.
23 Якоже преста глаголати, и наскочи на них внезапу, и сотреся Сирон и вои его пред ним:
24 и погна его в низхождение Вефорона даже до поля: и падоша от них яко осмь сот мужей, прочии же побегоша в землю Филистимлю.
25 И нападе страх Иудин и братии его и боязнь на вся языки, яже окрест их.
26 И дойде до царя имя его, и о ополчениих Иудиных поведаху вси языцы.
27 Егда же услыша царь Антиох словеса сия, разгневася яростию, и послав собра силы вся царства своего, полк крепок зело:
28 и отверзе сокровище свое, и даде оброки воином своим на лето, и заповеда им в лето быти готовым на всяку потребу.
29 И виде, яко оскуде сребро от сокровищ, и дани от стран малы, ради несогласия и язвы, яже сотвори на земли, да возмет законная, яже бяху от первых дний.
30 И устрашися, да не вознеимеет единою и дважды в росходы и даяния, яже даяше прежде пространною рукою, и избыточествова паче царей бывших прежде.
31 И смятеся душею своею зело, и умысли ити в Персиду и прияти дани от стран и собрати сребра много.
32 И остави Лисию человека славна и от рода царска над вещьми царскими, от реки Евфрата даже до предел Египетских:
33 и питати Антиоха сына своего, дондеже возвратится сам.
34 И предаде ему пол силы и слонов и заповеда ему о всех, ихже совеща, и о обитающих во Иудеи и Иерусалиме,
35 послати на них силу, еже сокрушити и исторгнути крепость Израилеву и останок Иерусалима, и отяти память их от места,
36 и вселити сынов инородных во всех пределех их, и по жребию разделити землю их.
37 И царь взя пол силы оставших и изыде от Антиохии от града царства своего, лета сто четыредесять седмаго: и прейде Евфрат реку и прохождаше в вышния страны.
38 И избра Лисиа Птоломеа сына Дорименова, и Никанора, и Горгию мужы сильныя от другов царевых.
39 И посла с ними четыредесять тысящ мужей и седмь тысящ конников, еже ити в землю Иудину и растлити ю по словеси царску.
40 И отидоша со всею силою своею, и приидоша, и ополчишася близ Аммаума на земли полевой.
41 И слышаша купцы страны тоя имя их, и взяша сребро и злато много зело и отроки: и приидоша в станы, да возмут сынов Израилевых в рабы, и приложишася к ним вои Сирския и земли иноплеменников.
42 И виде Иуда и братия его, яко умножишася злая, и вои ополчахуся в пределех их: и познаша словеса царева, яже повеле людем сотворити в погубление и скончание.
43 И рече кийждо ко искреннему своему: востанем за истребление людий наших и ополчимся за люди нашя и святыя.
44 И собрася сонм еже быти готовым на брань и еже молитися и просити милости и щедрот.
45 И Иерусалим бе необитаемь аки пустыня: не бе входяй и исходяй от порождений его, и святыня попрана, и сынове инородных в краеградии, бысть обиталище языком: и взяся веселие от Иакова, и оскуде (ту) сопель и гусли.
46 И собрашася и приидоша в Массифу прямо Иерусалиму, понеже место молитвы в Массифе первее Израилю.
47 И постишася того дне, и облекошася во вретища, и пепел посыпаша на главы своя, и растерзаша одеяния своя,
48 и распростроша книгу закона, о нихже испытаху языцы написати на них подобия идол своих,
49 и принесоша ризы святителския и первородная и десятины: и воздвигнуша назиреев, иже наполниша дни,
50 и возопиша гласом (велиим) на небо, рекуще: что сотворим сим и камо их отведем?
51 И Святая Твоя попрашася и осквернишася, и священницы Твои в скорби и в смирении:
52 и се, языцы собрашася на ны, да расторгнут нас: Ты веси, яже помышляют на нас:
53 како возможем стати пред лицем их, аще не Ты поможеши нам?
54 И вострубиша трубами и возопиша гласом велиим.
55 И посем постави Иуда воеводы людий, тысящники и сотники, и пятьдесятники и десятоначалники.
56 И рекоша созидающым домы и обручающым жены, и насаждающым винограды и боязливым возвратитися комуждо в дом свой по закону.
57 И воздвижеся полк и ополчися на юг Аммаума.
58 И рече Иуда: препояшитеся, и будите в сыны сильны, и будите готови в заутрие ополчитися на языки сия, иже собрашася на ны растерзати нас и святая наша:
59 яко лучше есть нам умрети в брани, неже видети злая людий наших и святых:
60 и якоже воля будет на небеси, тако сотворит.

=== 4 ===

1 И взя Горгиа пять тысящ мужей и тысящу конник избранных, и подвигоша полк нощию,
2 еже напасти на полк Иудейский и побити их внезапу, и сынове краеградия быша ему вождеве.
3 И услыша Иуда, и воста сам и сильнии, побити силу цареву, яже в Еммауме:
4 еще бо силы расточены быша от полка.
5 И прииде Горгиа в полк Иудин нощию и ни единаго обрете: и искаше их в горах, понеже рече: бежат сии от нас.
6 И вкупе со днем явися Иуда на поли со тремя тысящами мужей: обаче щитов и мечей не имяху, якоже хотяху.
7 И видеша полк языческий крепок вооружен и конники окрест его, и сии научени брани.
8 И рече Иуда мужем, иже с ним бяху: не убойтеся множества их и устремления их не ужасайтеся:
9 помяните, како спасени быша отцы наши в мори Чермнем, егда гоняше их фараон с вои многими:
10 и ныне возопиим на небо, негли како умилосердится на ны и помянет завет отцев наших и сокрушит полк сей пред лицем нашим днесь:
11 и уведят вси языцы, яко есть Избавляяй и Спасаяй Израиля.
12 И возведоша иноплеменницы очи свои и видеша их грядущих сопротиву,
13 и изыдоша из полка на брань и вострубиша иже со Иудою.
14 И сразишася: и сотрени быша языцы и побегоша в поле,
15 последнии же вси падоша мечем: и прогнаша их даже до Ассаримофа и даже до поль Идумейских и Азотских и Иамнийских, и падоша от них до триех тысящ мужей.
16 И возвратися Иуда и вои его от гонения вслед их,
17 и рече к людем: не вожделейте корыстей, понеже брань противу нас:
18 и Горгиа и вои его близ нас на горе: но стойте ныне противу врагов наших и поборите их, и по сих возмете корысти без боязни.
19 И еще глаголющу Иуде сия, се, явися часть некая приницающая с горы.
20 И виде, яко в бег обратишася, и зажгоша полк, иже суть со Иудою, дым бо зримый являше бывшее.
21 Смотрящии же сия убояшася зело: видяще же ополчение Иудино в поли готово на брань, бежаша вси в землю иноплеменников.
22 И обратися Иуда на корысти ополчения:
23 и взя злата много и сребра, и иакинфа и порфиры морския, и богатства велика.
24 И возвращающеся песнь пояху и благословляху Бога небеснаго, яко благ есть, яко в век милость Его.
25 И бысть спасение велико Израилю в день он.
26 Елицы же от иноплеменников уцелеша, пришедше возвестиша Лисии вся случившаяся.
27 Он же слышав уны душею и опечалися, яко не яже хотяше, такова быша Израилю, и не какова заповеда ему царь, сицевая сбышася.
28 И во грядущее лето собра Лисиа мужей избранных шестьдесят тысящ и конников пять тысящ, да побиет Иерусалим.
29 И приидоша во Идумею и ополчишася во Вефсурех, и срете их Иуда с десятию тысящьми мужей.
30 И виде полк крепок, и помолися, и рече: благословен еси, Спасе Израилев, сокрушивый стремление сильнаго рукою раба Твоего Давида, и предал еси полк иноплеменных в руки Ионафана сына Сауля и носящаго оружие его:
31 заключи полк сей рукою людий Твоих Израиля, и да постыдятся о силе и коннице своей:
32 даждь им боязнь и растай дерзость силы их, и да поколеблются сотрением своим:
33 низложи их мечем любящих Тя, и да восхвалят Тебе вси ведущии имя Твое в песнех.
34 И составиша брань, и падоша от полка Лисии до пяти тысящ мужей, и падоша пред ними.
35 Видя же Лисиа своего ополчения бывшее бежание, а Иудину бывшую дерзость, и яко готови суть или жити, или умрети храбро, отиде во Антиохию и собираше чуждих воев: и умножив бывшее воинство, умысли паки приити на Иудею.
36 Рече же Иуда и братия его: се, сотрени суть врази наши, взыдем ныне очистити святая и обновити.
37 И собрася весь полк и взыдоша на гору Сион:
38 и видеша святыню опустошену, и жертвенник осквернен, и врата сожжена, и в притворех возрастоша древие аки в дубраве, или аки во единей от гор, и пастофориа разбиена.
39 И растерзаша ризы своя и плакаша плачем велиим, и возложиша пепел на главы своя,
40 и падоша лицем на землю, и вострубиша трубным знамением, и возопиша на небо.
41 Тогда повеле Иуда мужем ратовати сущих в краеградии, дондеже очистит святая.
42 И избра священники непорочны волители закона Божия:
43 и очистиша святая и отвергоша камение осквернения в место нечисто:
44 и советоваша о жертвеннице всесожжения оскверненем, что ему сотворят:
45 и нападе им совет благ разорити его, да не когда будет им в поношение, яко оскверниша его языцы. И разориша жертвенник,
46 и положиша камение на горе храма на месте приличнем, дондеже приидет пророк отвещати о них:
47 и взяша камение цело по закону и создаша жертвенник нов по прежнему.
48 И создаша святая и вся яже внутрь храма, и притворы освятиша,
49 и сотвориша сосуды святыя новы, и внесоша светилник и жертвенник всесожжений и фимиамов и трапезу во храм,
50 и кадиша на жертвеннице, и возжгоша светилники, яже на подсвещнице, и светяху во храме,
51 и положиша на трапезе хлебы и простроша катапетасмы, и скончаша вся дела, яже творяху.
52 И зело рано восташа в пятый и двадесятый день месяца девятаго: сей месяц Хаслев, сто четыредесять осмаго лета.
53 И принесоша жертву по закону на олтарь всесожжений новый, егоже сотвориша:
54 по времени и по дни, в оньже оскверниша его языцы, во он обновися в песнех и гуслех и кинирех и в кимвалех.
55 И падоша вси людие на лице свое и поклонишася, и благословиша на небо Благопоспешившаго им:
56 и сотвориша обновление олтаря дний осмь, и принесоша всесожжения с веселием, и пожроша жертву спасения и хваления,
57 и украсиша сущее пред лицем храма венцы златыми и щитами, и обновиша врата и пастофориа, и поставиша двери.
58 И бысть веселие в людех велико зело, и отвращено бысть поношение языков.
59 И устави Иуда и братия его и весь собор Израилев, да празднуются дние обновления олтаря во времена своя на всяко лето дний осмь, от двадесять пятаго дне месяца Хаслев с веселием и радостию.
60 И создаша во время оно гору Сион, окрест стены высокия и пирги крепки, да не когда пришедше языцы поперут я, якоже прежде сотвориша.
61 И посади ту воев хранити ю, и утвердиша ю хранити Вефсуру, еже имети людем в твердыню противу лица Идумеи.

=== 5 ===

1 И бысть егда услышаша языцы окрест, яко создася олтарь и обновися святыня якоже прежде, и разгневашася зело:
2 и совещашася погубити род Иаковль, иже беху посреде их, и начаша убивати в людех и истребляти.
3 И ратоваше Иуда на сыны Исавовы во Идумеи, яже во Акраватине, понеже обседяху Израиля: и порази их язвою великою, и утесни их, и взя корысти их.
4 И помяну злобу сынов Веаних, иже беху людем в сеть и в соблазн, во еже ловити им на путех.
5 И затворишася от него в пиргех, и наступи на них, и прокля их, и зажже пирги их огнем, со всеми яже в них бяху.
6 И пройде на сыны Аммони, и обрете руку крепку и люди многи, и Тимофеа вожда их.
7 И состави на них брани многи, и сотрени суть пред лицем его, и поби их,
8 и взя Иазира и дщери его, и возвратися во Иудею.
9 И собрашася языцы иже в Галаадитиде противу Израилтяном сущым в пределех их, да избиют их. И побегоша в Дафему твердыню.
10 И послаша писание ко Иуде и братии его, рекуще: собрашася на ны языцы, иже окрест нас, избити нас,
11 и готовятся приити и взяти твердыню, в нюже вбегохом, и Тимофей есть воевода сил их:
12 ныне убо пришед избави нас от руки их, яко паде множество от нас:
13 и вси братия наша сущии в местех Тувииних убиени суть, и плениша жен их и чад их и имения их, и погубиша тамо яко тысящу мужей.
14 И еще писания чтяхуся, и се, инии вестницы приидоша от Галилеи в раздраных ризах, возвещающе по словесем сим, рекуще:
15 собрашася на нас от Птолемаиды и Тира, и Сидона и всея Галилеи иноплеменник, еже искоренити нас.
16 Егда же услыша Иуда и людие словеса сия, собрася собор велик усоветовати, что сотворят братиям своим сущым в скорби и воюемым от них.
17 И рече Иуда Симону и брату своему: избери себе мужы и иди, и избави братию твою сущую в Галилеи: аз же и брат мой Ионафан пойдем в Галаадит.
18 И остави Иосифа сына Захариина и Азарию воеводы людем с прочими воины во Иудеи на хранение,
19 и заповеда им, глаголя: прилежите людем сим и не сотворите брани на языки, дондеже мы возвратимся.
20 И отделиша Симону мужей три тысящы, да идет в Галилею, Иуде же осмь тысящ мужей в Галаадит.
21 И иде Симон в Галилею и состави брани многи на языки, и сотрошася языцы от лица его,
22 и погна вслед их даже до врат Птолемаиды: и падоша от язык яко три тысящы мужей, и взя корысти их,
23 и поят сущих в Галилеи и во Арваттисех с женами и чады, и вся елика бяху им, и приведе во Иудею с веселием велиим.
24 И Иуда Маккавей и Ионафан брат его преидоша Иордан, и идоша путь триех дний в пустыни,
25 и сретоша Наватеев, и прияша их мирно, и поведаша им вся, яже случишася братии их в Галаадитиде,
26 и яко мнози от них заключени суть в Восоре и Восор, во Алемисех, Хасфоре, Македе и Карнаине: сии вси гради тверди и велицы:
27 и в прочиих градех Галаадитиды суть затворени, и во утрие строятся ополчитися на твердыни и яти и избити всех сих во един день.
28 И возвратися Иуда и вои его в путь в пустыню в Восор внезапу: и взя град, и уби всяк мужеск пол усты меча, и взя вся корысти их, и сожже его огнем:
29 и воста оттуду нощию и иде даже до твердыни.
30 И бысть пред зарею, и воздвигоша очи свои, и се, людие мнози, имже не бе числа, несуще лествицы и миханы взяти твердыню, и ратоваху их.
31 И виде Иуда, яко начася брань, и вопль града взыде даже до небесе трубами и гласом велиим,
32 и рече мужем силы: бийтеся днесь за братию вашу.
33 И изыде тремя началы созади их: и вострубиша трубами и возопиша в молитве.
34 И позна полк Тимофеов, яко Маккавей есть, и отбежа от лица его, и поби их язвою велиею, и падоша от них в день он яко осмь тысящ мужей.
35 И обратися (Иуда) в Масфу и повоева ю и взя ю, и уби весь мужеск пол ея и взя корысти ея, и сожже ю огнем:
36 оттуду пойде и взя Хасфор, Макед и Восор и прочыя грады Галаадитиды.
37 И по сих словесех собра Тимофей полк ин и ополчися к лицу Рафона об ону страну потока.
38 И посла Иуда соглядати полк. И возвестиша ему глаголюще: собрани суть к нему вси языцы, иже окрест нас, сила велия зело:
39 и Аравлян наяша в помощь себе, и ополчаются об ону страну потока, готови приити на тя на брань. И иде Иуда во сретение их.
40 И рече Тимофей началником воев своих: егда приближится Иуда и полк его к потоку водному, аще приидет к нам прежде, не можем постояти противу его, яко могий возможет противу нас:
41 аще же устрашится и ополчится об ону страну реки, прейдем к нему и возможем противу его.
42 Егда же приближися Иуда к потоку водному, постави книжники людий при потоце и повеле им глаголя: не оставляйте всякаго человека остатися в полце, но да грядут вси на брань.
43 И прейде на них прежде, и вси людие вслед его. И сотрени суть вси языцы пред лицем его, и повергоша оружия своя, и бежаша в капище, еже к Карнаине.
44 И взяша град, и капище сожгоша огнем со всеми, яже в нем: и побежден бысть Карнаин и не возможе ктому стати противу лица Иудина.
45 И собра Иуда всех Израилтян, иже беху в Галаадитиде, от мала даже до велика, и жены их и чада их и имения, полк велик зело, приити в землю Иудину.
46 И приидоша даже до Ефрона, и сей град велий на входе тверд зело: и не бе уклонитися от него на десно или шуее, но токмо сквозе его проити.
47 И заключишася, иже бяху в граде, и заградиша врата камением. И посла к ним Иуда со словесы мирными, глаголя:
48 пройдем по земли вашей, еже отити в землю нашу, и никтоже вас изобидит, токмо ногами пройдем. И не восхотеша отверсти ему.
49 И повеле Иуда проповедати в полце ополчитися коемуждо, в немже кто есть месте.
50 И ополчишася мужие силы и ратоваша град той весь день и всю нощь. И предадеся град в руки его.
51 И поби всяк мужеск пол усты меча и искорени его, и взя корысти его и пройде сквозе град по убиеным.
52 И преидоша Иордан в поле великое противу лицу Вефсана.
53 И бе Иуда собирая дальнейших и увещаваше людий по всему пути, дондеже приидут в землю Иудину.
54 И взыдоша на гору Сион с веселием и радостию и принесоша всесожжения, яко не паде от них ни един, дондеже возвратишася в мире.
55 И во дни, в няже бысть Иуда и Ионафан в Галааде, и Симон брат его в Галилеи противу лицу Птолемаиды,
56 слыша Иосиф Захариин сын и Азариа, началницы силы, о вещех благосодеянных и о бранех, яже сотвориша,
57 и реша: сотворим и мы себе имя и пойдем ратовати на языки, иже окрест нас.
58 И возвестиша сущым от силы яже с ними и идоша на Иамнию.
59 И изыде Горгиа из града и мужие его во сретение им на брань.
60 И побежден бысть Иосиф и Азариа, и гнани быша даже до предел Иудиных: и падоша в день он от людий Израилевых яко две тысящы мужей. И бысть язва велика в людех Израилевых,
61 понеже не послушаша Иуды и братий его, мнящеся храбри быти:
62 тии же не бяху от семене мужей онех, имиже дадеся спасение Израилю рукою их.
63 И муж Иуда и братия его прославишася зело пред всем Израилем и языки всеми, идеже слышашеся имя их.
64 И совокупишася к ним благо глаголющии.
65 И изыде Иуда и братия его, и ратоваху сынов Исавлих в земли яже к югу, и порази Хеврона и дщери его, и разори твердыни его, и столпы его пожже окрест.
66 И воздвижеся ити в землю иноплеменников и прохождаше Самарию.
67 В день он падоша священницы на брани, хотящии храбрее быти, внегда изыти им на брань без совета (его).
68 И уклонися Иуда во Азот в землю иноплеменников, и разори капища их, и изваяния богов их сожже огнем, и взя корысти от градов, и возвратися в землю Иудину.

=== 6 ===

1 И царь Антиох прохождаше вышния страны и слыша, яко есть Елимаис в Персиде град славен богатством, сребром и златом,
2 и храм в нем богат зело, и ту запоны златы, и броня и оружия, яже остави ту Александр сын Филиппов, царь Македонский, иже царствова первый во Еллинех.
3 И прииде и искаше взяти град и пленити его, и не возможе, яко познася слово сущым во граде.
4 И восташа противу ему на брань, и побеже оттуду, и иде со скорбию велиею, и возвратися в Вавилон.
5 И прииде возвещаяй ему некто в Персиду, яко отбегоша полцы ходившии во Иудею.
6 И ходи Лисиа с силою крепкою в первых, и прогнан бысть от лица их, и возмогоша оружиями и силами и корыстьми многими, яже взяша от полков, ихже избиша.
7 И разориша мерзость, юже созда на олтари во Иерусалиме, и святыню, якоже прежде окружиша стенами высокими, и Вефсуру град его.
8 И бысть яко услыша царь словеса сия, устрашися и смутися зело: и паде на ложе и впаде в недуг от печали, понеже не сбыстся ему, якоже помышляше.
9 И бе ту дни многи, понеже обновися на нем печаль велика, и мняше, яко умрет.
10 И созва вся други своя и рече им: отиде сон от очию моею, и испадох сердцем от печали,
11 и рех в сердцы моем: до коликия скорби доидох и волны велия, в нейже ныне есмь? Яко благ и любимь бых во власти моей:
12 ныне же поминаю злая, яже сотворих во Иерусалиме, и взях вся сосуды златы и сребряны в нем, и послах изъяти обитающих во Иудеи вотще:
13 познах убо, яко сих ради обретоша мя злая сия: и се, гибну скорбию велиею в земли чуждей.
14 И призва Филиппа единаго от другов своих, и постави его над всем царством своим,
15 и даде ему диадиму и ризу свою и перстень, еже водити Антиоха сына его и воспитати его еже царствовати.
16 И умре тамо Антиох царь в лето сто четыредесять девятое.
17 И позна Лисиа, яко умре царь. И постави царствовати Антиоха сына его вместо его, егоже воспита юношу, и нарече имя ему Евпатор.
18 И сущии во краеградии заключиша Израиля окрест святых и искаху им злая всегда и утверждение языком.
19 И умысли Иуда изгнати их: и созва вся люди, да обстоят их.
20 И собрашася вкупе и обседоша их в лето сто пятьдесятое, и сотвори на них стрелостоятелницы и миханы.
21 И изыдоша от них из заключения, и прилепишася тем нецыи нечестивии от Израиля,
22 и идоша ко царю и реша: доколе не сотвориши суда и отмстиши братию нашу?
23 Мы благоволим служити отцу твоему и ходити в заповедех его и последовати повелением его:
24 и облежени суть во краеградии сынове людий наших, сего ради и отчуждаются от нас: и елицы обретахуся от нас, погубляхуся, и наследия наша расхищаема бяху:
25 и не на нас токмо простроша руку, но и на вся пределы нашя:
26 и се, ополчишася днесь на краеградие во Иерусалиме, еже взяти его и святыню, и Вефсуру утвердиша:
27 и аще не предвариши их скорее, болшая сих сотворят, и не возможеши удержати их.
28 И прогневася царь, егда услыша, и собра вся други своя и началники силы своея и иже над конники:
29 и от царств иных и от островов морских приидоша к нему силы наемницы:
30 и бысть число сил его сто тысящ пешцев и двадесять тысящ конников, и слонов тридесять два ведящих брань.
31 И приидоша сквозе Идумею и ополчишася в Вефсуре, и ратоваху дни многи и сотвориша миханы: и изыдоша и пожгоша их огнем и бишася мужественне.
32 И отиде Иуда от краеградия и ополчися в Вефсахарии противу полка царева.
33 И воста царь зело рано и воздвиже ополчение во устремлении его по пути Вефсахарии: и устроишася силы на брань, и вострубиша трубами,
34 и слоном показаша кровь гроздову и ягоды, еже поострити их на брань:
35 и разлучиша зверей на полки и приставиша коемуждо слону тысящу мужей облеченных в броня железом соплетены, и шлемы медяни на главах их, и пять сот конников вчиненых коемуждо зверю избранных.
36 Сия беша прежде времене, идеже аще бе зверь: и идеже аще идяше, идяху вкупе и не отступаху от него.
37 И пирги древяни на них крепцы защищающии на коемждо звери, препоясани на нем миханами, и на коемждо мужей силы тридесять два воюющих на них, и Индианин управитель его.
38 И прочыя конники сюду и сюду поставиша на две части полка, побуждающе и заграждающе в дебрех.
39 Егда же возсия солнце на щиты златыя и медяныя, обсияша горы от них и облисташа яко лампады огненныя.
40 И отлучися часть некая от полка царева на горы высоки, и нецыи на нижшая, и идяху крепце и чинно.
41 И поколебашася вси слышащии глас множества их, и путьшествия многих, и сражения оружий: бе бо ополчение велико зело и крепко.
42 И приближися Иуда и полк его на брань, и падоша от полка царева шесть сот мужей.
43 И увиде Елеазар сын Саварань единаго от зверей облечена в броню царску, и бяше выше прочиих зверей, и возмнеся ему, яко на нем есть царь:
44 и вдадеся сам еже избавити люди своя и сотворити себе имя вечное,
45 и тече к нему с дерзостию в средину полка, и побиваше одесную и ошуюю, и разделяхуся от него сюду и сюду:
46 и вниде под слона, и подложися ему, и уби его, и паде на землю верху его, и умре ту.
47 И видеша силу царства и устремление воев, и уклонишася от них.
48 Сущии же от полка царева взыдоша противу их на Иерусалим: и ополчися царь на Иудею и на гору Сион.
49 И сотвори мир с сущими в Вефсурех: и изыдоша из града, яко не бе им тамо пищи, еже затворитися в нем, понеже суббота бяше земли.
50 И взя царь Вефсуру и постави ту стражу хранити ю.
51 И ополчися на место святыни дни многи, и постави ту стрелостоятелницы и миханы, и огнеметницы и каменометницы и скорпионы, еже бы метати стрелы и пращы.
52 Сотвориша же и тии миханы противу михан их, и брашася дни многи.
53 Пища же не бяше во граде, занеже седмое лето бе, и избежавшии во Иудею от язык поядоша останок сокровения.
54 И осташася во святилищи мужей мало, яко объят их глад, и расточени быша кийждо в место свое.
55 И слыша Лисиа, яко Филипп, егоже постави царь Антиох, еще жив сый, да воспитает Антиоха сына его, во еже царствовати ему,
56 возвратися от Персиды и Мидии, и вои царстии ходившии с ним, и яко ищет прияти вещы:
57 и потщася поити от краеградия и глаголати ко царю и воеводам силы и к мужем: оскудеваем на всяк день, и пища нам мала (есть), и место, еже обстоим, утверждено, и надлежит нам (строити) яже о царстве:
58 ныне убо дадим десницу человеком тем и сотворим с ними мир и со всеми людьми их,
59 и уставим им, да ходят в законех своих, якоже прежде: ради бо законов своих, яже разрушихом, прогневашася и сотвориша вся сия.
60 И угодно бысть слово пред царем и началники, и посла к ним мир сотворити. И прияша.
61 И клятся им царь и началницы: о сих изыдоша из твердыни.
62 И вниде царь в гору Сион и виде твердыню места: и отвержеся клятвы, еюже клятся, и повеле разорити стену окрест.
63 И отиде тщателно и возвратися во Антиохию, и обрете Филиппа господствующа над градом, и воева нань, и взя град нуждею.

=== 7 ===

1 Лета сто пятьдесят перваго, изыде Димитрий Селевкиев сын от Рима, и взыде с малыми людьми во град приморский, и воцарися тамо.
2 И бысть, егда вхождаше в дом царства отец своих, яша силы Антиоха и Лисию привести их к нему.
3 И уведана бысть ему вещь, и рече: не покажите ми лиц их.
4 И убиша их воини, и седе Димитрий на престоле царства своего.
5 И приидоша к нему вси мужие беззаконнии и нечестивии от Израиля, и Алким предвождаше их, хотяй жречествовати:
6 и оклеветаша людий пред царем, глаголюще: погуби Иуда и братия его всех другов твоих и нас расточи от земли нашея:
7 ныне убо посли мужа, емуже вериши, да идет и видит истребления вся, яже сотвори нам и стране царстей, и да мучит их и всех помогающих им.
8 И избра царь Вакхида друга царска, иже господствоваше об ону страну реки, и великаго в царстве и верна цареви,
9 и посла его и Алкима нечестиваго, и устави ему жречество, и повеле ему сотворити отмщение в сынех Израилевых.
10 И отидоша и приидоша с силою велиею в землю Иудину: и посла вестники ко Иуде и братии его словесы мирными с лестию.
11 И не вняша словесем их: видеша бо, яко приидоша с силою велиею.
12 И собрашася ко Алкиму и Вакхиду собрания книжник изыскати праведная.
13 И первии Асидее беху в сынех Израилевых, и искаху от них мира.
14 Рекоша бо: человек жрец от семене Аароня прииде в силах и не изобидит нас.
15 И глагола с ними словеса мирна и клятся им, глаголя: не воздам вам злая, ниже другом вашым. И вероваша ему.
16 И поима от них шестьдесят мужей и уби их во един день по словесех, якоже писано есть:
17 плоти преподобных Твоих и крови их пролияша окрест Иерусалима, и не бе погребаяй их.
18 И нападе страх их и трепет на вся люди, яко рекоша: несть в них истины и суда: преступиша бо уставление и клятву, еюже кляшася.
19 И воздвижеся Вакхид от Иерусалима и ополчися в Визефе, и посла и ят многих отступивших от него мужей и некиих от людий, и закла их, (и) в кладязь велик (вверже):
20 и вручи страну Алкиму и остави силу в помощь ему: и отиде Вакхид ко царю.
21 И подвизашеся Алким о архиерействе.
22 И собрашася к нему вси возмущающии люди своя, и одержаша землю Иудину, и сотвориша язву велику во Израили.
23 И виде Иуда вся злая, яже сотвори Алким, и иже с ним бяху, сыном Израилевым паче языков.
24 И изыде во вся пределы Иудейския по окрест и сотвори отмщение на мужех отторгшихся, и престаша ходити во страну.
25 Егда же увиде Алким, яко укрепися Иуда и иже с ним, и позна, яко не может противостояти им, и возвратися ко царю и оклевета их лукавне.
26 И посла царь Никанора, единаго от началник своих славных, и ненавидящаго и враждующаго на Израиля, и повеле ему избити люди.
27 И прииде Никанор во Иерусалим с силою великою и посла ко Иуде и братии его с лестию словесы мирными, глаголя:
28 да не будет брань между мною и вами: прииду с мужы малыми, да вижду лица ваша с миром.
29 И прииде ко Иуде, и поздравляху друг друга мирно: и воини уготовани бяху восхитити Иуду.
30 И познася слово Иуде, яко с лестию прииде к нему: и устрашися от него и не восхоте ктому видети лица его.
31 И позна Никанор, яко открыся совет его, и изыде во сретение Иуде бранию близ Харфарсарама.
32 И падоша от сущих при Никаноре яко пять тысящ мужей, и бежаша во град Давидов.
33 И по словесех сих взыде Никанор на гору Сион: и изыдоша от иереев от святых и от старейшин людских поздравити его мирно и показати ему всесожжение приносимое за царя.
34 И поругася им и посмеяся им, и оскверни их и глагола гордо.
35 И клятся с яростию, рекий: аще не предастся Иуда и воини его в руки моя ныне, и будет, егда возвращуся в мире, сожгу храм сей. И изыде с яростию велиею.
36 И внидоша жерцы и сташа пред лицем олтаря и храма и плачуще рекоша:
37 Ты, Господи, избрал еси храм сей, нарещися имени Твоему в нем, да будет храм молитвы и прошения людем Твоим:
38 сотвори отмщение на человеце сем и на воех его, и да падут мечем: помяни хуления их и не даждь им обиталища.
39 И изыде Никанор от Иерусалима и ополчися в Вефороне и срете его сила Сирска.
40 Иуда же приближися во Адасу с тремя тысящьми мужей. И помолися Иуда и рече:
41 иже послани бяху от царя Ассирийскаго (Сеннахирима), Господи, егда похулиша Тя, изыде Ангел Твой и порази от них сто осмьдесят пять тысящ:
42 тако сокруши ополчение сие пред нами днесь, и да познают прочии, яко зло глагола на святая Твоя, и суди ему по злобе его.
43 И сотвориша воини брань в третийнадесять день месяца Адара, и сотреся ополчение Никанорово, и паде сам первый во брани.
44 Егда же увидеша вои его, яко паде Никанор, повергше оружия своя бежаша.
45 И гнаша их путь дне единаго от Адаса, дондеже приити в Газир, и трубами трубиша вслед их со знаменами.
46 И изыдоша от всех сел Иудейских окрест и заключиша их рогами, и возвращахуся тии к ним и падоша вси мечем, и не оста от них ни един.
47 И взяша корысти их и плен, и главу Никанорову отсекоша, и десницу его, юже простре гордо, и принесоша и повесиша противу Иерусалима.
48 И возвеселишася людие зело, и сотвориша день той день веселия великаго,
49 и уставиша праздновати на всяко лето день той третийнадесять месяца Адара.
50 И умолче земля Иудина на дни малы.

=== 8 ===

1 И слыша Иуда имя Римлян, яко суть сильни крепостию, и тии благоволят о всех приложившихся к ним, и елицы приидут к ним, составляют с ними дружбу, и яко суть сильни крепостию.
2 И поведаша ему брани их и мужества блага, яже творят в Галатех, и яко одержаша их и приведоша их под дань:
3 и колика сотвориша во стране Испанийстей, еже удержати руды сребра и злата, еже тамо: и одержаша всяко место советом своим и долготерпением,
4 и место бе далече отстоящо от них зело: и царей нашедших на них от края земли сотроша, и поразиша их язвою великою, прочии же дают им дань по вся лета:
5 и Филиппа и Персеа Китиейскаго царя, и воставших на них сокрушиша их в брани и одержаша их:
6 и Антиоха великаго царя Асийскаго, шедшаго противу их на брань, имущаго сто двадесять слонов, конники и колесницы и силу велию зело, и сотрен бысть от них:
7 и яша его жива, и уставиша, да дает им той и царствующии по нем дань велику, и даяти залог и уставление,
8 и страну Индийску и Мидию, и Лидию и от предобрых стран их, и взявше их от него даша я Евмению царю:
9 и яко совещаша сущии от Еллады приити и взяти их: и уведано бысть слово тем,
10 и послаша на них воеводу единаго и воеваша на них, и падоша от них язвении мнози, и плениша жен их и чад их, и разграбиша их и землю их одержаша, и разориша твердыни их и поработиша их даже до сего дне:
11 и прочая царства и островы, иже некогда противишася им, истребиша и поработиша их:
12 с други же своими и примиряющимися к ним сохраняху дружбу, и одержаху царства ближняя и дальняя, и елицы слышаху имя их, бояхуся от них:
13 елицем же аще хотят помогати и воцаряти, царствуют: и ихже аще хотят, пременяют: и вознесошася зело:
14 и во всех сих не возлагаше ни един от них диадимы, ни облачашеся в порфиру, еже возвеличитися о ней:
15 и советную палату сотвориша себе, и на всяк день советоваху в ней о множестве (народов) еже благоустрояти их:
16 и вверяют единому человеку началство свое по лету, и господствовати всею землею их, и вси повинуются единому, и несть зависти ниже рвения в них.
17 И избра Иуда Евполемона сына Иоаннова, сына Аккосова, и Иасона сына Елеазарова, и посла их в Рим, составити с ними дружбу и споборение,
18 и еже отяти от них иго их, понеже видеша царство Еллинское порабощающее Израиля в работу.
19 И идоша в Рим, путь же велий зело, и внидоша в палату советную, и отвещаша и реша:
20 Иуда Маккавей и братия его и множество Иудейское послаша нас к вам составити с вами дружбу и мир и вписати нас споборниками и другами вашими.
21 И угодно бысть слово пред ними.
22 И сие списание послания, еже восписаша на дщицах медяных и послаша во Иерусалим быти у них тамо в память мира и споборства:
23 благо да будет Римляном и языку Иудейску на мори и на земли в век, оружие же и врази далече да будут от них:
24 аще же наступит брань Римляном первее или всем споборником их во всем господстве их,
25 споборет язык Иудейский, якоже время определит им, сердцем полным:
26 и ратующым не дадут, ниже ссудят пшеницею, оружием, сребром, кораблями, якоже угодно Римляном, и сохранят заповеди их ничтоже вземлюще:
27 такожде аще и языку Иудейску прежде случится брань, помогут Римляне от души, якоже им время определит:
28 и споборающым не дастся пшеница, оружие, сребро, корабли, якоже угодно Римляном: и сохраняти заповеди их, и без лести.
29 По сим словесем уставиша Римляне людем Иудейским.
30 Аще же по словесех сих совещаются сии и онии приложити или отяти нечто, сотворят от произволения своего, и еже аще приложат или отимут, будут тверда.
31 А о злобах, яже царь Димитрий творит в них, писахом ему, глаголюще: вскую отяготил еси иго твое на други нашя споборники Иудеи?
32 Аще убо паки прибегнут к нам на тя, сотворим им суд и ополчимся на тя морем и землею.

=== 9 ===

1 И слыша Димитрий, яко паде Никанор и силы его во брани, и приложи Вакхида и Алкима паки послати во Иудею, и десный рог с ними.
2 И идоша путем, иже (ведет) в Галгалы, и ополчишася на Месалоф, иже есть во Арвилех, и взяша его, и побиша душ человеческих много.
3 И в месяц первый лета сто пятьдесят втораго, приступиша воини ко Иерусалиму,
4 и восташа и идоша в Верею в двадесяти тысящах мужей и две тысящы конников.
5 Иуда же бе ополчен во Елаасе, и три тысящы мужей избранных с ним.
6 И видеша множество сил, яко многи суть, и устрашишася зело: и избегоша мнози от полка, и не остася от них токмо осмь сот мужей.
7 И виде Иуда, яко расточися полк его, и брань оскорбляше его: и сокрушися сердцем, яко не имеяше времене собрати их,
8 и ослабе и рече оставшым: востанем и взыдем на супостаты нашя, аще можем ратовати противу их.
9 И отвращаху его рекуще: не можем, но спасем токмо душы своя ныне, и возвратимся со братиею нашею, и ополчимся на них: мы же мали.
10 И рече Иуда: не буди ми сотворити вещь сию, еже бежати от них: и аще приближися время наше, умрем мужественно ради братии нашея и не оставим вины славе нашей.
11 И воздвижеся сила от полка и ста во сретение им, и разлучишася конницы на две части, и пращницы и стрелцы предидяху силе, и предподвижницы вси сильнии.
12 Вакхид же бе на деснем розе, и приближися полк от двою страну, и возглашаху трубами.
13 И вострубиша, иже бяху от страны Иудины, и тии трубами: и поколебася земля от гласа ополчений. И бысть брань сражена от утра даже до вечера.
14 И виде Иуда, яко Вакхид и крепость полка в десных: и собрашася к нему вси крепцыи сердцем:
15 и сотреся десный рог от них, и гнаше вслед их даже до горы Азота.
16 И сущии в левем розе видеша, яко сотреся десный рог, и обратишася по стопам Иудиным и сущих с ним созади.
17 И отягчися брань, и падоша язвени мнози от сих и от тех:
18 и Иуда паде, прочии же бежаша.
19 И взяста Ионафан и Симон Иуду брата своего и погребоста его во гробе отец его в Модине.
20 И плакашася о нем и рыдаше его весь Израиль плачем велиим, и сетоваху дни многи и рекоша:
21 како паде сильный спасаяй Израиля?
22 Прочая же словес и браней Иудиных и благих мужеств, ихже сотвори, и величества его, не суть писана: многа бо бяху зело.
23 И бысть по преставлении Иудине, проникоша беззаконнии во всех пределех Израилевых, и прозябоша вси делающии беззаконие.
24 Во дни оны бысть глад велик зело, и отступи страна с ними.
25 И избра Вакхид нечестивых мужей и постави их господиями страны.
26 И искаху и испытаху другов Иудиных и привождаху тех к Вакхиду: и мстяше им и посмевашеся им.
27 И бысть скорбь велика во Израили, яже не бысть от дний, в нихже не явися пророк во Израили.
28 И собрашася вси друзи Иудины и рекоша Ионафану:
29 отнележе брат твой Иуда скончася, и муж подобен ему несть изыти противу врагов и Вакхида и враждующих языку нашему:
30 ныне убо тебе днесь избрахом, еже быти вместо его нам в началника и вожда, еже ратовати во брани нашей.
31 И прия Ионафан во время оно началство и воста вместо Иуды брата своего.
32 И позна Вакхид и искаше его убити.
33 И позна Ионафан и Симон брат его и вси иже с ним (бяху), и побегоша в пустыню Фекуе, и ополчишася при воде рва Асфара.
34 И позна Вакхид в день суббот, и прейде сам и вси вои его об ону страну Иордана.
35 И посла Ионафан брата своего вожда народу и моли Наватеов другов своих представити им приготовление их многое.
36 И изыдоша сынове Иамвриины от Мидавы, и яша Иоанна и вся елика име, и отидоша имуще та.
37 По словесех же сих возвестиша Ионафану и Симону брату его, яко сынове Иамвриины творят брак великий и ведут невесту от Надавафа, дщерь единаго от великих вельмож Ханаанских, с гордостию велиею.
38 И помянуша Иоанна брата своего, и взыдоша, и скрышася под сению горы:
39 и воздвигнуша очи свои и видеша, и се, плищь и уготование многое, и жених изыде и друзи его и братия его бо сретение им с тимпаны и мусикиами и оружии многими:
40 и восташа на них от засады иже при Ионафане и убиша их, и падоша язвени мнози, прочии же бегоша в гору: и взяша вся корысти их.
41 И обратися брак в сетование, и глас мусикии их в плачь.
42 И отмстиша отмщение крове брата своего и возвратишася на брег Иорданский.
43 И слыша Вакхид и прииде в день субботный даже до брегов Иорданских с силою многою.
44 И рече ко своим Ионафан: востанем ныне и ополчимся за душы нашя, несть бо днесь якоже вчера и третияго дне:
45 се бо, брань противу нас и созади нас: вода же Иорданская сюду и сюду, и блато и лес, и несть места, еже уклонитися:
46 ныне убо возопийте на небо, да избавитеся от рук врагов ваших. И сразися брань.
47 И простре Ионафан руку свою убити Вакхида, и уклонися и него вспять.
48 И вскочи Ионафан и иже с ним во Иордан, и преплываху на об ону страну, и не преидоша по них Иордана.
49 И падоша от страны Вакхидины дне онаго яко тысяща мужей.
50 И возвратися во Иерусалим и созда грады тверды во Иудеи, твердыню во Иерихоне и яже во Еммауме и Вефороне, и Вефили и Фемнафе, и Фарафоне и Тефоне, со стенами высокими и вратами и заворами,
51 и постави стражу в них, еже враждовати Израилю:
52 и утверди град иже в Вефсуре, и Газару, и краеградие, и постави в них силы и предложение брашен:
53 и взя сыны вождов страны в залог и посади их в краеградии во Иерусалиме под стражею.
54 И в лето сто пятьдесят третие месяца втораго, заповеда Алким разорити стену двора святых внутренняго, и разори дела пророков, и нача разоряти.
55 Во время оно поражен бысть Алким, и воспятишася дела его, и заградишася уста его, и разслабе и не можаше ктому глаголати слова и заповедати о доме своем.
56 И умре Алким во время оно с мукою велиею.
57 И виде Вакхид, яко умре Алким, и возвратися ко царю. И умолча земля Иудина лета два.
58 И совещаша вси беззаконницы рекуще: се, Ионафан и иже с ним в покои обитают уповающе: ныне убо наведем Вакхида, и поимает их всех во едину нощь.
59 И шедше совещашася с ним.
60 И воста ити с силою многою и посла епистолии тай всем споборителем его, иже во Иудеи, да имут Ионафана и сущих с ним. И не возмогоша, яко познася им совет их.
61 И яша от мужей страны началников злобы пятьдесят мужей и убиша их.
62 И отиде Ионафан и Симон и иже с ними в Вефвасию, яже в пустыни, и созда разореная ея и укрепи ю.
63 И позна Вакхид, и собра все множество свое, и сущым от Иудеи возвести.
64 И шед ополчися на Вефвасию, и воеваше ю дни многи, и сотвори миханы.
65 И остави Ионафан Симона брата своего во граде, и изыде во страну, и изыде в числе.
66 И порази Одомира и братию его и сынов Фасироних в жилищих их, и нача избивати и восходити в силах.
67 Симон же и иже с ним изыдоша из града и пожгоша миханы,
68 и ратоваху противу Вакхида, и сотреся от них, и озлобляху его зело, яко бе совет его и поход его вотще.
69 И прогневася яростию на мужей беззаконных, советовавших ему приити во страну, и уби от них многих, и совещася отити в землю свою.
70 И позна Ионафан и посла к нему старейшин составити мир с ним и отдати им плен.
71 И прия, и сотвори по словесем его, и клятся ему не искати ему зла во вся дни живота его.
72 И отдаде ему плен, егоже прежде плени от земли Иудины: и возвращься отиде в землю свою и не приложи ктому приити в пределы их.
73 И преста мечь от Израиля. И обита Ионафан в Махмасе: и нача Ионафан судити люди и истреби нечестивых от Израиля.

=== 10 ===

1 И в лето сто шестьдесятое взыде Александр сын Антиохов Епифан и одержа Птолемаиду: и прияша его, и царствова тамо.
2 И слыша Димитрий царь, и собра воев много зело, и изыде противу ему на брань.
3 И посла Димитрий ко Ионафану епистолии словесы мирными, величая его.
4 Рече бо: предварим сотворити мир с ним, прежде неже сотворит со Александром противу нас:
5 воспомянет бо вся злая, яже сотворихом на него и на братию его и на язык его.
6 И даде ему власть собирати воины и уготовляти оружия, и быти ему другом его, и залог, иже бе в краеградии, повеле отдати ему.
7 И прииде Ионафан во Иерусалим и прочте епистолии во услышание всем людем и иже от краеградия.
8 И устрашишася страхом велиим, егда услышаша, яко даде ему царь власть собирати воины.
9 И предаша иже от краеградия Ионафану залог, и отдаде их родителем их.
10 И обита Ионафан во Иерусалиме, и нача созидати и обновляти град,
11 и рече ко творящым дела созидати стены и гору Сион окрест от камений четвероуголных ко утверждению, и сотвориша сице.
12 И побегоша иноплеменницы, иже бяху в твердынех, яже созда Вакхид:
13 и остави кийждо место свое и отиде в землю свою.
14 Обаче в Вефсуре осташася нецыи от оставльших закон и заповеди (Божия): бе бо им убежище.
15 И слыша Александр царь обещания, елика посла Димитрий Ионафану, и поведаша ему брани и мужества, яже сотвори той и братия его, и труды, яже имеху.
16 И рече: еда обрящем коего мужа такова? И ныне сотворим его в друга и споборника нашего.
17 И написа епистолии и посла ему по словесем сим, глаголя:
18 царь Александр брату Ионафану радоватися:
19 слышахом о тебе, яко муж силен еси крепостию и угоден еси быти нам друг:
20 и ныне поставихом тя днесь архиереа языка твоего, и еже другом царевым нарицатися (и посла ему порфиру и венец злат), и мудрствовати таяжде с нами и снабдевати дружбу к нам.
21 И облечеся Ионафан во святую ризу седмаго месяца лета сто шестьдесятаго, в день праздника сенопотчения, и собра силы и уготова оружия многа.
22 И слыша Димитрий словеса сия, и опечалися зело, и рече:
23 что сие сотворихом, яко предвари нас Александр составити дружбу со Иудеи во утверждение?
24 Напишу и аз им словеса просителная и возвышения и дары, яко да будут со мною в помощь.
25 И написа им по словесем сим: Царь Димитрий языку Иудейскому радоватися:
26 понеже сохранисте заветы к нам и пребывасте в дружбе нашей и не приступисте ко врагом нашым, слышахом и радовахомся:
27 и ныне пребывайте еще сохранити к нам веру, и воздадим вам благая, ихже ради творите с нами,
28 и оставим вам дани многи, и дадим вам дары:
29 и ныне свободных творю вас и оставляю всем Иудеом дани и цену от соли и от венцев:
30 и еже вместо третины семене и вместо половины плода древеснаго надлежащаго ми взяти, оставляю от днесь и потом, еже не взимати от земли Иудины и от триех стран прилежащих ей, от Самарии и Галилеи, и от днешняго дне и в вечное время:
31 и Иерусалим да будет свят и свободен со пределы своими, и десятины и дани:
32 оставляю и власть краеградия еже во Иерусалиме, и даю архиерею, да поставит в нем мужы, ихже аще изберет сам, хранити его:
33 и всяку душу Иудейскую, яже пленена есть от земли Иудины, во всем царстве моем оставляю свободну туне, и вси да оставятся от даней и скотов своих:
34 и вси праздницы и субботы и новомесячия и дние вчиненнии, и три дни прежде праздника и три дни по празднице, да будут вси дние свободы и оставления всем Иудеом сущым во царствии моем:
35 и никто имети будет власти делати и стужати кому от них о всяцей вещи:
36 и да напишутся от Иудей в воины царския до тридесяти тысящ мужей, и да дадутся им оброцы, якоже подобает всем воем царским:
37 и да поставятся от них в твердынех царских велиих, и от сих поставятся на потребы царства сущыя в верность: и сущии над ними и началницы да будут от них, и да ходят в законех своих, якоже повеле царь в земли Иудине:
38 и три пределы, прилежащии Иудеи от страны Самарийския, да приложатся ко Иудеи, да вменятся быти под единым, еже не послушати иныя власти, но токмо архиереа:
39 Птолемаиду и пределы ея дах в дар святым, сущым во Иерусалиме, на приличное иждивение святым,
40 и аз дам на коеждо лето пятьнадесять тысящ сикль сребра от сокровищ царских от мест прилежащих:
41 и всякое излишнее, еже не воздаша от потреб, якоже в первых летех, отныне дадут в дела храму:
42 и свыше сих пять тысящ сиклей сребра, ихже взимаху от потреб святилища, якоже в прежних летех от собрания на всякое лето, и сия оставляются, понеже надлежат сия жерцем служащым:
43 и елицы аще прибегнут к церкви сущей во Иерусалимех и во всех пределех его, одолжени суще царскими и всякою вещию, да отрешаются, и вся елика суть им во царствии моем:
44 и созидати и обновляти дела святых, и иждивение дастся от сокровища царскаго:
45 и еже созидати стены Иерусалима и утвердити окрест, и иждивение дастся от собрания царска, и еже создати стены во Иудеи.
46 Егда же услыша Ионафан и людие словеса сия, не вероваша им, ниже прияша, яко помянуша злобу велию, юже сотвори во Израили, и оскорби их зело.
47 И благоволиша о Александре, яко сей бысть им началник словес мирных, и споборяху ему во вся дни.
48 И собра царь Александр силу велию и ополчися противу Димитриа.
49 И сотвориша брань два царя, и побеже полк Димитриев, и гна его Александр и укрепися на них.
50 И превозможе брань зело, дондеже зайде солнце, и паде Димитрий в день он.
51 И посла Александр ко Птоломею царю Египетскому послы по словесем сим, рекий:
52 понеже возвратихся в землю царства моего, и седох на престоле отец моих, и одержах началство, и сокруших Димитриа, и возобладах страною нашею,
53 и составих противу его рать, и сокрушися той и ополчение его от нас, и седохом на престоле царства его:
54 и ныне составим между нами дружбу, и ныне даждь мне дщерь твою в жену, и буду зять твой, и дам тебе дары, и ей достойная тебе.
55 И отвеща царь Птоломей глаголя: благ день, в оньже возвратился еси в землю отец твоих и сел еси на престоле царства их:
56 и ныне сотворю ти, яже писал еси: но срящися во Птолемаиде, яко да видим друг друга, и будеши ми зять, якоже рекл еси.
57 И изыде Птоломей от Египта сам и Клеопатра дщи его, и внидоша во Птолемаиду лета сто шестьдесят втораго.
58 И срете его Александр царь: и даде ему Клеопатру дщерь свою и сотвори брак ея во Птолемаиде, якоже царие во славе велицей.
59 И написа Александр царь Ионафану приити во сретение ему.
60 И иде со славою во Птолемаиду и срете оба царя: и даде има сребро и злато и другом их, и дары многи, и обрете благодать пред нима.
61 И собрашася нань мужие губителе от Израиля, мужие беззаконнии клеветати нань. И не внят им царь.
62 И повеле царь совлещи Ионафана с риз его и облещи его в порфиру. И сотвориша тако.
63 И посади его царь с собою и рече началником своим: изыдите с ним на среду града и проповедите ни единому клеветати нань ни о единей вещи, и ни един ему да стужит о всяцем глаголе.
64 И бысть егда увидеша клеветницы славу его, якоже проповедаша, и облечена его порфирою, и бежаша вси.
65 И прослави его царь, и написа его в первых друзех, и постави его воеводу и участника началства.
66 И возвратися Ионафан во Иерусалим с миром и веселием.
67 И в лето сто шестьдесят пятое прииде Димитрий сын Димитриев от Крита в землю отец своих.
68 И слыша Александр царь, и опечалися зело, и возвратися во Антиохию.
69 И постави Димитрий Аполлониа сущаго от Килисирии: и собра силу велию, и ополчися во Иамнии, и посла ко Ионафану архиерею, глаголя:
70 ты ли един возносишися на ны, аз же бых в посмех и в поношение тебе ради: и чесо ради ты властелствуеши над нами в горах?
71 Ныне убо, аще надеешися в силах твоих, изыди к нам на поле и искусимся ту между собою, яко со мною есть сила градов:
72 вопроси и научися, кто есмь? И прочии помогающии нам, и глаголют: несть вам стояния ноги пред лицем нашим, яко дващи в бег обратишася отцы твои в земли их:
73 и ныне не возможеши стерпети конника и силы таковыя в поли, идеже несть камене, ни стены, ни места к бежанию.
74 Егда же услыша Ионафан словеса Аполлониева, подвижеся мыслию, и избра десять тысящ мужей, и изыде из Иерусалима, и снидеся с ним Симон брат его в помощь ему.
75 И ополчися на Июппию, и заступиша ему от града, яко стража Аполлониева в Июппии бысть, и ратоваша ю.
76 И убоявшеся отверзоша иже из града, и облада Ионафан Июппиею.
77 И слыша Аполлоний, и собра три тысящы конник и силу велию, и иде во Азот аки путьшествуя, и абие изыде на поле, зане имеяше множество конник и надеяшеся на них.
78 И гна Ионафан вслед его во Азот, и сразишася полцы на рать.
79 И остави Аполлоний тысящу конник созади их в тайне.
80 И позна Ионафан, яко есть засада созади его. И окружиша полк его и стреляху на люди от утра даже до вечера,
81 людие же стояша, якоже заповеда Ионафан: и утрудишася кони их.
82 И приведе Симон силу свою и нападе на полк: конницы бо утруждени бяху, и сокрушишася от него и побегоша,
83 и конницы расточишася по полю и бегоша во Азот, и внидоша в Вифдагон капище его, еже уцелети.
84 И пожже Ионафан Азот и грады иже беху окрест его, и взя корысти их и капище Дагоново, и вбегших в не пожже огнем.
85 И бысть падших мечем с сожжеными яко осмь тысящ мужей.
86 И отиде оттуду Ионафан и прииде во Аскалон, и изыдоша от града во сретение ему в славе велицей.
87 И возвратися Ионафан во Иерусалим с сущими с ним, имуще корысти многи.
88 И бысть егда услыша Александр царь словеса сия, и приложи прославити Ионафана:
89 и посла ему гривну златую якоже обычай есть даяти сродником царевым, и даде ему Аккарон и вся пределы его во одержание.

=== 11 ===

1 И царь Египетский собра силу многу аки песок, иже вскрай моря, и корабли многи: и искаше обладати царство Александрово лестию и приложити е к царству своему.
2 И изыде в Сирию словесы мирными, и отверзаху ему иже от градов и сретаху его, яко заповедь бе Александра царя сретати его, зане бяше тесть его.
3 Егда же вхождаше во грады, Птоломей поставляше силы на стражу в коемждо граде.
4 Егда же приближися ко Азоту, показаша ему капище Дагоново сожжено, и Азот и окрестныя грады его разорены, и телеса повержена, и побиеных, ихже поби во брани: сметаша бо я в купы их при пути его.
5 И поведаша царю, яже сотвори Ионафан, еже бы возненавидети его. И умолча царь.
6 И срете Ионафан царя во Июппии со славою, и целоваста друг друга и почиста ту.
7 И иде Ионафан со царем даже до реки нарицаемыя Елевфера, и возвратися во Иерусалим.
8 Царь же Птоломей огосподствова грады приморскими даже до Селевкии приморския и размышляше на Александра советы лукавы.
9 И посла старейшин к Димитрию царю, глаголя: прииди, составим между нама завет, и дам тебе дщерь мою, юже имать Александр, и царствовати имаши во царствии отца твоего:
10 раскаяхся бо дав ему дщерь мою, искаше бо мя убити.
11 И похули его ради похотения царства его.
12 И отяв дщерь свою, даде ю Димитрию и отчуждися от Александра, и явися вражда их.
13 И вниде Птоломей во Антиохию и возложи две диадимы на главу свою, Асийскую и Египетскую.
14 Александр же царь бе в Киликии во времена она, понеже отметахуся иже от мест оных.
15 И слыша Александр и прииде нань бранию: и изведе Птоломей силу, и срете его рукою крепкою, и прогна его.
16 И побеже Александр во Аравию защититися тамо: царь же Птоломей вознесеся.
17 И усекну Завдииль Аравитин главу Александрову и посла Птоломею.
18 И царь Птоломей умре в третий день, и сущии в твердынех погибоша от сущих в твердынех.
19 И воцарися Димитрий в лето сто шестьдесят седмое.
20 Во дни оны собра Ионафан сущих от Иудеи, да воюют краеградие, еже во Иерусалиме, и сотвори на оное миханы многи.
21 И идоша нецыи ненавидящии языка их, мужие беззаконницы, ко царю Димитрию и возвестиша ему, яко Ионафан обстоит краеградие.
22 И слышав разгневася: егда же слыша, скоро прииде во Птолемаиду и написа ко Ионафану, да не обстоит краеградия, но да идет во сретение ему тщателно во Птолемаиду, еже беседовати с ним.
23 Егда же услыша Ионафан, повеле обстояти, и избра от старейшин Израилевых и иереев, и вдадеся в бедство:
24 и взяв злато и сребро и ризы и ины дары многи, иде ко царю во Птолемаиду и обрете благодать пред ним.
25 И клеветаху на него нецыи беззаконнии от языка (его).
26 И сотвори ему царь, якоже сотвориша ему, иже прежде его быша, и возвыси его пред всеми други своими,
27 и постави его началника священству, и елика ина имеяше прежде честная, и сотвори его в первых друзех быти.
28 И моли Ионафан царя сотворити Иудею безданну, и три топархии, и Самарию, и обеща ему триста талант.
29 И угодно бысть царю, и написа Ионафану епистолии о всех сих, имеющыя образ сицевый:
30 царь Димитрий брату Ионафану радоватися и языку Иудейскому:
31 списание епистолии, юже писахом Ласфену сроднику нашему о вас, писахом и к вам, да весте:
32 царь Димитрий Ласфену отцу радоватися:
33 языку Иудейску другом нашым и сохраняющым яже к нам праведная судихом благосотворити, ради благоприятства их к нам:
34 уставихом убо им пределы Иудейския и три страны, Аферему, Лидду и Рамафем, иже приложишася Иудеи от Самарии, и вся надлежащая к ним, всем жрущым во Иерусалиме, вместо царских, ихже взимаше царь от них первее на всяко лето от жит земли и от овощей древесных,
35 и ина надлежащая нам отныне десятин и даней надлежащих нам, и соли точила, и принадлежащих нам венцев,
36 вся щедро оставляем им, и ничтоже от сих отимется отныне и в вечное время:
37 ныне убо прилежите сотворити сих списание, и да дастся Ионафану и да положится в горе святей в месте честне.
38 И виде Димитрий царь, яко утишися земля пред ним, и ничто ему противится, и отпусти вся вои своя коегождо в место свое, кроме чуждих сил, ихже собра от островов языческих, и враждоваху ему вся силы отцев его.
39 Трифон же бе от Александровых первее, и виде, яко вся силы ропщут на Димитриа, и иде ко Емалкую Аравитину, иже воспита Антиоха детище Александрово:
40 и прилежаше ему, яко да даст ему е, да воцарит вместо отца его: и возвести ему, елика сотвори Димитрий, и вражду, еюже враждуют нань силы его, и пребысть ту дни многи.
41 И посла Ионафан ко Димитрию царю, да ижденет сущих во краеградии из Иерусалима и иже в твердынех: бяху бо воююще Израиля.
42 И посла Димитрий ко Ионафану глаголя: не токмо сия сотворю тебе и языку твоему, но и славою прославлю тя и язык твой, аще благовременство получу:
43 ныне убо право сотвориши, аще послеши ми мужей споборающих, яко отступиша вси вои мои.
44 И посла ему Ионафан три тысящы мужей сильных крепостию во Антиохию, и приидоша ко царю, и возвеселися царь о пришествии их.
45 И собрашася иже от града в средину града сто двадесять тысящ мужей и совещахуся убити царя.
46 И бежа царь во двор, и объяша иже беху от града пути градския, и начаша битися.
47 И призва царь Иудеов на помощь, и собрашася вси вкупе к нему: и расточишася вси по граду,
48 и убиша во граде в той день сто тысящ мужей, и сожгоша град, и взяша корысти многи во он день и избавиша царя.
49 И видеша иже бяху от града, яко одержаша Иудее град, якоже хотеша, и изнемогоша мысльми своими, и возопиша ко царю с молением, глаголюще:
50 даждь нам десницу, и да престанут Иудее ратовати нас и град.
51 И повергоша оружия своя и сотвориша мир. И прославишася Иудее пред царем и пред всеми иже во царствии его, и возвратишася во Иерусалим имеюще корысти многи.
52 И седе Димитрий царь на престоле царства своего, и упокоися земля пред ним.
53 И солга вся елика рече, и отчуждися Ионафана, и не воздаде ему по благотворением, яже воздаде ему, и оскорби его зело.
54 По сих же возвратися Трифон и Антиох с ним отрочищь юный: и воцарися и возложи диадиму.
55 И собрашася к нему вси вои, ихже расточи Димитрий, и ратоваша противу его, и побеже и побежден бысть.
56 И взя Трифон звери и одержа Антиохию.
57 И писа Антиох юный Ионафану, глаголя: уставляю тебе архиерейство и поставляю тебе над четырми странами, и будеши в друзех царских.
58 И посла ему сосуды златыя и служение, и даде ему власть пити из злата и быти в порфире и имети гривну злату.
59 И Симона брата его постави воеводою от страны Тира даже до предел Египта.
60 И изыде Ионафан и прохождаше об ону страну реки и во градех, и собрашася к нему вся силы Сирския в помощь, и прииде во Аскалон, и сретоша его честно от града.
61 И иде оттуду в Газу, и заключишася иже в Газе, и обстояше ю, и пожже окрестныя грады ея огнем, и плени я.
62 И молиша Ионафана иже от Газы, и даде им десницу, и взя сыны началников их в залог, и посла их во Иерусалим, и пройде страну даже до Дамаска.
63 И слыша Ионафан, яко суть началницы Димитриевы в Кадисе, иже в Галилеи, с силою многою, хотяще изринути его от страны.
64 И сретеся с ними, брата же своего Симона остави во стране.
65 И ополчися Симон на Вефсуру, и ратоваша ю дни многи, и заключи ю.
66 И просиша у него десницу прияти, и даде им, и изгна их оттуду, и взя град, и постави в нем стражу.
67 Ионафан же и полк его приидоша к воде Геннисар:
68 и идоша утро рано на поле насор, и се, полк иноплеменников срете его на поли, и поставиша нань ловителство в горах, сами же сретоша отсупротиву.
69 Ловителе же восташа от мест своих и составиша рать,
70 и побегоша иже со Ионафаном вси, и ни един остася от них, токмо Маттафиа сын Авессаломов, и Иуда сын Халфиев, началницы воинских сил.
71 И растерза Ионафан ризы своя, и возложи землю на главу свою, и помолися:
72 и обратися на них бранию и победи их, и бегоша.
73 И видеша свои бежавшии от него, и обратишася к нему, и гнаша с ним даже до Кадиса, даже до полка их, и ополчишася тамо.
74 И падоша от иноплеменник в день той три тысящы мужей. И возвратися Ионафан во Иерусалим.

=== 12 ===

1 И виде Ионафан яко время ему споспешествует, и избра мужы и посла их в Рим составити и обновити с ними дружбу,
2 и ко Спартиатом и ко иным местом посла епистолии, по томужде образу.
3 И идоша в Рим и внидоша в советный дом и рекоша: Ионафан архиерей и язык Иудейский послаша нас обновити дружбу с вами и споборение по прежнему.
4 И даша епистолии им к ним по месту, да проводят их в землю Иудину с миром.
5 И сие списание епистолий, ихже писа Ионафан ко Спартиатом:
6 Ионафан архиерей и старейшины людий, и жерцы и прочии людие Иудейстии, Спартиатом братии радоватися:
7 еще прежде посланы бяху епистолии ко Онии архиерею от Дариа царствовавшаго в вас, яко есте братия наша, якоже списание содержит:
8 и прия Ониа мужа посланаго славно и прият епистолии, в нихже завещано о споборении и дружбе:
9 и мы убо не требующе сих, утешение имуще святыя книги, яже в руках наших,
10 покусихомся послати к вам обновити братство и дружбу, еже бы не отчуждитися вас: многа бо времена проидоша, отнележе посласте к нам:
11 мы убо во всяко время непрестанно и в праздники и в прочих подобающих днех воспоминаем вас в жертвах, яже приносим, и в молитвах, якоже подобает и лепо есть воспоминати братию:
12 веселимся убо о славе вашей:
13 нас же обыдоша многи скорби и многи брани, и ратоваша нас царие, иже окрест нас:
14 не хотехом убо стужати вам и прочиим споборником и другом нашым во бранех сих,
15 имеем бо с небесе помощь помогающую нам, и избавихомся от враг наших, и смиришася врази наши:
16 избрахом убо Нуминиа Антиохова сына и Антипатра Иасонова, и послахом к Римляном обновити с ними дружбу и споборение прежнее:
17 заповедахом убо им и к вам поити и поздравити вас, и дати вам от нас послания о обновлении и о братстве нашем:
18 и ныне добре сотворите отвещавающе нам на сия.
19 И сие списание посланий, ихже посла онии:
20 Дарий царь Спартиатов Онии священнику великому радоватися:
21 обретеся в писаниих о Спартиатех и Иудеех, яко суть братия и яко суть от рода Авраамля:
22 и ныне, отнележе сия познахом, добре сотворите пишуще нам о мире вашем:
23 и мы же восписахом вам: скоти ваши и имение ваше наша суть, и яже наша ваша суть: повелехом убо, да возвестят вам сия.
24 И слыша Ионафан, яко возвратишася началницы Димитриевы с силою многою, паче неже прежде, ратовати нань,
25 и изыде из Иерусалима, и срете их во Амафитстей стране: не бо даде им времене, да внидут во страну его:
26 и посла созиратели в полк их: и возвратишася и возвестиша ему, яко сице устрояются напасти на ня нощию.
27 Егда же зайде солнце, заповеда Ионафан своим бдети и быти во оружии и готовитися на брань всю нощь, и постави стражы окрест полка.
28 И слышаша супостати, яко готов есть Ионафан со своими на брань, и убояшася и ужасошася сердцем своим, и возжгоша огни в полце своем и отидоша.
29 Ионафан же и иже с ним беша, не познаша даже до утра: видяху бо огни горящыя.
30 И погна Ионафан вслед их и не достиже их, преидоша бо Елевферу реку.
31 И обратися Ионафан на Аравы, иже нарицахуся Заведее, и порази их, и взя корысти их.
32 И востав иде в Дамаск и прохождаше всю страну ту.
33 Симон же изыде и прииде даже до Аскалона и ближних твердынь, и уклонися во Июппию и взя ю.
34 Слыша бо, яко совещашася твердыню предати стране Димитриеве, и постави тамо стражу, да стрегут ю.
35 И возвратися Ионафан, и собра старейшины людския, и совещася с ними созидати твердыни во Иудеи
36 и возвысити стены Иерусалимския и воздвигнути высоту велию между краеградием и градом, еже бы отлучити оное от града, да будет сие на уединении, яко да ни купуют, ниже продают.
37 И собрашася созидати град, паде бо стена потока, яже от востока, и уготоваша нарицаемое Хафенафа.
38 И Симон созда Адиду в Сефиле и утверди врата и заворы.
39 И взыска Трифон царствовати во Асии и возложити диадиму и прострети руку на Антиоха царя,
40 и убояся, да не когда не попустит ему Ионафан и ратовати будет на него, и взыска пути, еже яти Ионафана и убити его: и востав прииде в Вефсан.
41 И изыде Ионафан во сретение ему с четыредесятию тысящию мужей избранных на ополчение и прииде в Вефсан.
42 И виде Трифон, яко прииде Ионафан с вои многими, и прострети нань руку убояся:
43 и восприят его честно, и постави его пред всеми други своими, и даде ему дары, и заповеда всем силам своим послушати его яко себе.
44 И рече Ионафану: вскую утрудил еси вся люди сия, брани не настоящей нам?
45 И ныне отпусти их в домы своя, избери же себе мужей мало, иже будут с тобою, и прииди со мною во Птолемаиду, и предам тебе ю и прочыя твердыни и силы прочыя, и всех иже над потребами, и возвращься отиду: сего бо ради приидох.
46 И веровав ему, сотвори, якоже рече, и отпусти силы, и отидоша в землю Иудину.
47 Остави же с собою три тысящы мужей, ихже две тысящы остави в Галилеи, тысяща же идоша с ним.
48 Егда же вниде Ионафан во Птолемаиду, заключиша врата градская во Птолемаиде, и яша его, и всех вшедших с ним убиша мечем.
49 И посла Трифон вои и конники в Галилею и на поле великое, еже погубити всех другов Ионафановых.
50 И познаша, яко ят бысть Ионафан и убиен и вси иже с ним, и увещаша сами себе и идоша уготовани на брань.
51 И видеша гонящии, яко о души им есть, и возвратишася.
52 И приидоша вси с миром в землю Иудину, и плакашася Ионафана и сущих с ним, и убояшася зело, и плакаше весь Израиль плачем велиим.
53 И взыскаша вси языцы, иже окрест их, сокрушити их, реша бо:
54 не имеют началника и помогающаго: ныне убо поратуем их и отимем от человек память их.

=== 13 ===

1 И слыша Симон, яко собра Трифон силу многу приити в землю Иудину и сокрушити ю,
2 и виде люди, яко суть в страсе и трепете, и взыде во Иерусалим и собра люди,
3 и увеща их и рече им: вы весте, елика аз и братия моя и дом отца моего сотворихом и о законех и о святых, и брани и тесноты, ихже видехом:
4 сего ради погибоша братия моя вси ради Израиля, и остах аз един:
5 и ныне не буди ми пощадити души моея во всяко время скорбей, не бо лучший есмь братии моея:
6 обаче отмщу о языце моем и о святых и о женах и чадех наших: яко собрашася вси языцы сотрети нас вражды ради.
7 И возгорешася духом людие вкупе послушати словес сих
8 и отвещаша гласом велиим, глаголюще: ты еси вождь наш вместо Иуды и Ионафана брата твоего:
9 побори брань нашу, и вся, елика аще речеши нам, сотворим.
10 И собра вся мужы бранники и ускори совершити вся стены Иерусалимския и утверди его окрест:
11 и посла Ионафана сына Авессаломова и с ним силу доволную во Июппию, и изгна сущих в ней и пребысть тамо в ней.
12 И воздвижеся Трифон от Птолемаиды с силою велиею внити в землю Иудину, и Ионафан с ним в стражи.
13 Симон же ополчися во Адиде на лицы поля.
14 И позна Трифон, яко воста Симон вместо брата своего Ионафана и яко сразитися с ним хощет бранию,
15 посла к нему послы глаголя: сребра ради, еже должен брат твой Ионафан царю, потреб ради, ихже имеяше, содержим его:
16 и ныне посли сребра талантов сто и два сына его в залог, яко да не отпущен отступит от нас, и отпустим его.
17 И позна Симон, яко лестию глаголют к нему, и посла сребро и отроки, да не когда вражду приимет велию от людий, глаголющих:
18 яко не посла ему сребра и отроков, и погибе.
19 И посла отроки и сто талант. И солга и не отпусти Ионафана.
20 И по сих прииде Трифон, да внидет во страну и сотрет ю, и обыде путь, иже ведет во Адору: а Симон и полк его противоидяше ему на всяко место, аможе идяше.
21 Сущии же от краеградия послаша к Трифону послов понуждающих его, да потщится приити к ним пустынею и послати им пищы.
22 И уготова Трифон вся конники своя, еже приити в нощь оную. И бе снег велий зело, и не прииде снега ради: и воста и отиде в Галаадитиду.
23 Егда же приближися к Васкаме, уби Ионафана, и погребен быти тамо.
24 И возвратися Трифон и иде в землю свою.
25 И посла Симон и взя кости Ионафана брата своего и погребе я в Модине граде отец своих.
26 И плакаша его весь Израиль плачем велиим и рыдаху его дни многи.
27 И созда Симон над гробом отца своего и братий своих, и вознесе его видением, камением тесаным созади и сопреди,
28 и постави на них седмь пирамид, едину противу единоя, отцу и матери и четырем братиям:
29 и сим сотвори ограды, и обложи столпы великия, и сотвори на столпех всеюружия в память вечную, и при всеюружиих корабли изваянныя, во еже видимым быти от всех плавающих на мори.
30 Сей гроб, егоже сотвори в Модине, даже до сего дне.
31 Трифон же хождаше лестию со Антиохом царем юным, и уби его,
32 и воцарися вместо его, и возложи на ся диадиму Асийскую, и сотвори язву великую на земли.
33 И созда Симон твердыни Иудейския, и огради столпами высокими и стенами велиими, и вратами и заворами, и положи пищы в твердынех.
34 И избра Симон мужы и посла ко Димитрию царю, да сотворит ослабление стране, яко вся дела Трифонова беша хищения.
35 И посла ему Димитрий царь по словесем сим, и отвеща ему, и написа ему епистолию сицеву:
36 царь Димитрий Симону архиерею и другу царей и старейшинам и языку Иудейску радоватися:
37 венец златый и перстень, яже послал еси, восприяхом, и готови есмы сотворити с вами мир велик и писати к сущым над даньми, еже оставити вам дани:
38 и елика уставихом вам, крепка суть, и твердыни, яже создасте, да будут вам:
39 отпущаем же неведения и согрешения даже до днешняго дне, и венец, егоже должни бысте, и аще кая иная дань бе во Иерусалиме, ктому да не будут даваемая:
40 и аще нецыи угодни от вас вписатися к нашым, да впишутся, и да будет между нами мир.
41 Лета сто седмьдесятаго отято бысть иго языческое от Израиля,
42 и начаша людие Израилевы писати в писаниих и в совещаниих: лета перваго при Симоне архиереи велицем и воине и вожди Иудейстем.
43 Во днех онех прииде Симон в Газу и окружи ю полками, и сотвори миханы и приближися ко граду, и изби столп един и взя.
44 И вскачаху во град иже бяху в михане, и бысть смятение велие в граде.
45 И взыдоша иже беху во граде с женами и чады на стену, растерзаны имуще ризы своя, и возопиша гласом велиим, моляще Симона десницу им дати,
46 и рекоша: не сотвори нам по лукавством нашым, но по милости твоей.
47 И умилостивися им Симон, не воева их, и изгна их от града: и очисти домы, в нихже бяху идоли, и тако вниде в онь с песньми благословя Господа:
48 и изверже из него всякую нечистоту, и всели в нем мужы, иже закон творят, и утверди его, и сотвори себе в нем обитание.
49 Сущым же от краеградия во Иерусалиме возбраняшеся исходити и входити во страну, и куповати и продавати: и взалкаша зело, и мнози от них гладом погибоша.
50 И возопиша к Симону десницу прияти, и даде им, и изгна их оттуду и очисти краеградие от осквернений.
51 И вниде в не в двадесять третий день втораго месяца, лета сто седмьдесят перваго с хвалением и ваиями, и в гуслех и кимвалех и сопелех, и в песнех и пениих, яко сокрушися враг велий от Израиля.
52 И устави на всякое лето провождати день той с веселием, и утверди гору святилища, яже близ краеградия, и вселися ту сам и иже с ним.
53 И виде Симон Иоанна сына своего, яко муж есть, и постави его вожда сил всех, и вселися в Газарех.

=== 14 ===

1 И в лето сто седмьдесят второе, собра царь Димитрий силы своя и иде в Мидию собрати помощь себе, яко да ратует противу Трифона.
2 И слыша Арсак царь Персский и Мидский, яко прииде Димитрий в пределы его, и посла единаго от началник своих яти его жива.
3 И иде и порази ополчение Димитриево, и ят его и приведе его ко Арсаку: и всади его в темницу.
4 И умолча земля Иудина во вся дни Симоновы, и взыска благая языку своему, и угодна бысть им власть его и слава его во вся дни.
5 И со всею славою своею взя Июппию в пристанище и сотвори вход островом морским,
6 и распростре пределы языку своему, и одержа страну,
7 и собра пленение много, и господствова над Газары и Вефсуры и краеградием, и отят нечистоты от него, и не бысть противляющагося ему.
8 И кийждо делаше землю свою с миром, и земля даяше жита своя, и древеса польская плод свой.
9 Старейшины на стогнах седяху и вси о благих беседоваху, и юноши облачахуся славою и ризами ратными.
10 Градом даяше пищы и вчиняше их в сосуды утверждения, донележе именовася имя славы его даже до края земли.
11 Сотвори мир на земли, и возвеселися Израиль веселием велиим.
12 И седе кийждо под виноградом своим и смоковницею своею, и не бысть устрашающаго их.
13 И оскуде ратуяй их на земли, и царие сотрошася во дни оны.
14 И укрепи всех смиренных людий своих: закона взыска и отят всяко беззаконие и лукавство,
15 святая прослави и умножи сосуды святых.
16 И слышано бе в Риме, яко умре Ионафан, и даже до Спартии слышася, и оскорбишася зело.
17 Егда же услышаша, яко Симон брат его бысть вместо его архиерей и одержа всю страну и грады в ней,
18 писаша к нему на дщицах медяных, еже обновити с ним дружбу и споборение, яже сотвориша со Иудою и Ионафаном братиею его.
19 И прочтошася пред церковию во Иерусалиме.
20 И сей образ посланий, ихже послаша Спартиаты: Спартиатов началницы и град Симону иерею великому и старейшинам, и жерцем и прочым людем Иудейским братии радоватися:
21 послы, иже послани суть к людем нашым, возвестиша нам о вашей славе и чести, и возвеселихомся о приходе их,
22 и списахом яже от них речена в советех людий сице: Нуминий сын Антиохов и Антипатр Иасонов, послы Иудейстии, приидоста к нам возновляюща с нами дружбу:
23 и угодно бысть людем прияти мужы славно и положити восписание словес их во особыя людския книги, да будет память людем Спартиатов: образ же тех писахом Симону архиерею.
24 По сих посла Симон Нуминиа в Рим, имущаго щит злат велик весом мнас тысяща на уставление с ними дружбы.
25 Егда же услышаша людие словеса сия, реша: кую благодать воздадим Симону и сыном его?
26 Утверди бо сам и братия его и дом отца его, и поби враги Израилевы от них, и уставиша ему свободу.
27 И написаша на дсках медяных и поставиша на столпе в горе Сионе. И сей есть образ писания: во осмыйнадесять день месяца Елул, лета сто седмьдесят втораго, и сие третие лето при Симоне архиереи, в Сарамели,
28 в собрании велицем жерцев и людий, и князей языка и старейшин страны возвестися нам: понеже многащи быша брани в стране,
29 Симон же сын Маттафиев, сын сынов Иаривовых, и братия его вдаша себе в бедство, и противосташа сопостатом языка своего, яко да стоят святая их и закон, и славою великою прославиша люди своя:
30 и собра Ионафан люди своя, и бысть им архиерей, и приложися к людем своим:
31 и хотеша врази их внити в страну их, еже сокрушити страну их и простерти руку на святая их,
32 тогда воста Симон и брася за люди своя, и разда сребреников много своим, и вооружи мужы сильныя языка своего, и даде им оброки,
33 и утверди грады Иудейския и Вефсуру, яже в пределех Иудейских, идеже бяху оружия бранников прежде, и постави тамо на стражу мужы Иудейския:
34 и Июппию утверди, яже на примории, и Газару, яже в пределех Азота, в нейже врази прежде обитаху, и насели тамо Иудеи, и елика потребна бяху на управление сих, положи в них:
35 и видеша людие действо Симоново и славу, юже умысли сотворити языку своему, и поставиша его в вожда своего и архиереа, занеже сотвори сия вся, и правду и веру, юже соблюде языку своему, и взыска всяким образом вознести люди своя:
36 и во дни его благоуспеваше в руку его, еже изъяти языки от страны их, и иже во граде Давидове беху во Иерусалиме, иже сотвориша себе краеградие, из негоже исхождаху и скверняху окрест святых и творяху язву велию в чистоте,
37 и насели в нем мужы Иудейски и утверди ко укреплению страны и града и возвыси стены во Иерусалиме:
38 и царь Димитрий устави ему началство жречества,
39 по сим сотвори его друга своего и прослави его славою великою:
40 слыша бо, яко наречени суть Иудее от Римлян друзи и споборницы и братия, и яко прияша послов Симоновых преславно:
41 и яко благоволиша Иудее и жерцы быти Симону вождом и архиереем в век, дондеже востанет Пророк верен:
42 и да будет над ними воевода, и яко да радеет о святых поставляти их над делами их и над страною, и над оружием и над твердынями,
43 и яко да радеет о святых, и да слушают его вси, и да пишутся на имя его вся писания во стране, и да облачится в порфиру и златую ризу,
44 и не леть будет ни комуже от людий и от жрец отврещи что от сих и вопреки глаголати от него реченым, или совокупити сонм во стране без него и облещися в порфиру и носити гривну злату:
45 а иже аще сотворит кроме сих, или отвержет что сих, повинен будет.
46 И угодно бысть всем людем уставити Симону и сотворити по словесем сим.
47 И прия Симон, и благоволи архиерействовати, и быти воеводою и началником языка Иудейска и жерцем, и началствовати над всеми.
48 И писание сие реша водрузити во дщицах медяных и поставити их в притворе святых, в месте славне,
49 списание же сих положити в газофилакии, яко да имать Симон и сынове его. 

=== 15 ===

1 И посла царь Антиох сын Димитриа царя послания от островов морских Симону архиерею и началнику языка Иудейска и всему языку.
2 И бяху содержаще образ сей: царь Антиох Симону жерцу великому и языка началнику и языку Иудейскому радоватися:
3 понеже мужие губителе одержаша царствия отец наших, хощу же снабдети царство, да устрою е якоже бе прежде, и от стран собрах множество сил и сотворих корабли воинския,
4 хощу же изыти во страну, да отмщу растлившым страну нашу и опустошившым грады многи в царствии (моем),
5 ныне убо утверждаю тебе вся оставления даней, яже оставиша тебе бывшии прежде мене царие, и елики ины дары оставиша тебе,
6 и попустих тебе творити кование особых пенязей во стране твоей,
7 Иерусалиму же и святынем быти свободным: и вся оружия, елика уготовал еси, и твердыни, ихже создал еси, ихже держиши, да будут тебе:
8 и весь долг царев, и яже подобают цареви, отныне и во все время да оставятся тебе:
9 егда же одержим царство наше, прославим тебе и люди твоя и святилище славою великою, яко да явленна будет слава ваша по всей земли.
10 Лета сто седмьдесят четвертаго изыде Антиох в землю отец своих, и собрашася к нему вси вои, яко малым быти оставшым со Трифоном.
11 И гнаше его Антиох царь, и прииде бежащь в Дору, яже при мори:
12 ведяше бо, яко собрашася злая нань и оставиша его воини.
13 И ополчися Антиох на Дору, и с ним дванадесять тем мужей бранных и осмь тысящ конников:
14 и обступи град, и корабли от моря приидоша, и оскорбляше град от земли и моря, и не остави ни единаго изыти и внити.
15 Прииде же Нуминий и иже с ним от Рима, имуще послание царем и странам, в нихже написана сия:
16 Левкий ипат Римский Птоломею царю радоватися:
17 послы Иудейстии приидоша к нам друзи наши и споборницы, обновляюще прежнюю дружбу и споборение, послани от Симона архиереа и людий Иудейских,
18 принесоша же и щит златый мнас тысящи:
19 угодно убо бысть нам писати ко царем и странам, да не наносят им зол и да не ратуют их, ни градов их, ни страны их, и да не споборают ратующым противу их:
20 и изволися нам прияти от них щит:
21 аще убо нецыи губителе пребежаша от страны их к вам, предайте их Симону архиерею, да отмстит им по закону своему.
22 Таяжде написа Димитрию царю и Атталу, и Ариарафу и Арсаку,
23 и во вся страны, и Сампсаку и Спартиатом, и в Дилон и в Миндон, и в Сикион и в Карию, и в Самон и в Памфилию, и в Ликию и в Аликарнас, и в Род и в Фасилиду, и в Кою и в Сидину, и в Арад и в Гортину, и в Книд и в Кипр и в Киринию.
24 Списание же их написаша Симону архиерею.
25 Антиох же царь ополчися на Дору вторицею, наводя выну на ню руки и миханы творя, и заключи Трифона еже не входити ниже исходити.
26 И посла ему Симон две тысящы мужей избранных в помощь ему и сребро и злато и сосуды многи.
27 И не восхоте их прияти, но отверже вся, елика завеща ему прежде, и отчуждися от него.
28 И посла к нему Афиновиа единаго от другов своих, да побеседует с ним, глаголя: вы держите Июппию и Газару и краеградие еже во Иерусалиме, грады царства моего,
29 пределы их опустошисте, и сотвористе язву велику на земли, и господствовасте местами многими в царствии моем:
30 ныне убо отдадите грады, ихже взясте, и дани мест, имиже огосподствовасте вне пределов Иудейских:
31 аще же ни, дадите место сих пять сот талантов сребра, и за опустошение, имже опустошисте, и за дани градов другия пять сот талантов: аще же ни, пришедше поратуем вас.
32 И прииде Афиновий друг царский во Иерусалим, и виде славу Симонову, и сокровище злата и сребра, и устроение доволно, и ужасеся, и возвести ему словеса царска.
33 И отвещав Симон, рече ему: ниже чуждую землю прияхом, ниже чуждая одержахом, но наследие отец наших, от враг же наших в некое время неправедно удержася:
34 мы же время имуще восприяхом наследие отец наших:
35 о Июппии же и Газарех, ихже просиши, сии творяху в людех язву велию в стране нашей, от сих дадим талант сто. И не отвеща ему Афиновий словесе.
36 Возвратися же с яростию ко царю и возвести ему словеса сия и славу Симонову и вся елика виде. И прогневася царь гневом велиим.
37 Трифон же всед к корабль, отбеже во Орфосиаду.
38 И постави царь Кендевеа воеводою приморским и силы пехотныя и конныя даде ему.
39 И повеле ему ополчитися противу лица Иудейска, и заповеда ему создати Кедрон и утвердити врата, и да ратует люди. Царь же гоняше Трифона.
40 И прииде Кендевей во Иамнию и нача раздражати люди и входити во Иудею и пленити люди и убивати: и созда Кедрон
41 и постави тамо конники и силы, яко да исходяще проходят пути Иудейския, якоже повеле ему царь.

=== 16 ===

1 И взыде Иоанн от Газаров и возвести Симону отцу своему, яже сотвори Кендевей.
2 И призва Симон два сыны своя старейшыя Иуду и Иоанна и рече има: аз и братия моя и дом отца моего поборахом враги Израилевы от юности даже и до сего дне, и благопоспешествовася в руках наших избавити Израиля многащи:
3 ныне же состарехся и вы милостию (Бога) доволни есте в летех: будите вместо мене и брата моего, и изшедше поборствуйте за язык наш, помощь же с небесе с вама да будет.
4 И избра от страны двадесять тысящ мужей военных и конников, и идоша на Кендевеа и обнощеваша в Модине.
5 И воставше заутра идоша на поле, и се, сила велия во сретение им, пешая и конная, и бе поток среде их.
6 И ополчися противу лица их сам и людие его: и виде люди боящыяся прейти поток и прейде первый, и видеша его мужие и преидоша вслед его.
7 И раздели людий и конников посреде пеших: конницы же врагов мнози зело.
8 И вострубиша трубами, и побежден бысть Кендевей и полк его, и падоша от них язвени мнози: прочии же бегоша в твердыню.
9 Тогда уязвен бысть Иуда брат Иоаннов: Иоанн же гна их, дондеже прииде в Кедрон, егоже созда.
10 И побегоша даже до столпов сущих на селех Азотских, и зажже его огнем, и падоша от них две тысящы мужей: и возвратися в землю Иудину в мире.
11 И Птоломей сын Авувов поставлен бысть воеводою в поли Иерихона и имяше сребра и злата много:
12 бе бо зять архиереов.
13 И вознесеся сердце его, и восхоте одержати страну, и помышляше лестно на Симона и сынов его, погубити их.
14 Симон же прохождаше грады, яже во стране Иудейстей, попечение имея о прилежании их, и сниде во Иерихон сам и Маттафиа, и Иуда и сынове его, лета сто седмьдесят седмаго месяца первагонадесять, сей есть месяц Сават.
15 И прия их сын Авувов в твердыню, нарицаемую Док, с лестию, юже созда, и сотвори им пир велик, и сокры тамо мужы.
16 И егда упися Симон и сынове его, воста Птоломей и иже с ним, и взяша оружия своя, и внидоша к Симону на пир, и убиша его и два сына его и некиих от отрок его.
17 И сотвори прелесть велику во Израили и воздаде злая за благая.
18 И писа сия Птоломей и посла ко царю, да послет ему воев в помощь, и предаст ему страну их и грады.
19 И посла иныя в Газару погубити Иоанна, и тысящником посла послания, да приидут к нему, да даст им сребро и злато и дары.
20 И иныя посла объяти Иерусалима и гору святилища.
21 И предтек некий возвести Иоанну в Газаре, яко погибе отец его и братия его, и яко посла и тебе убити. И слышав ужасеся зело.
22 И ят мужы, иже приидоша погубити его, и уби их: позна бо яко ищут его убити.
23 И прочая словес Иоанновых и браней его и благих мужеств его, имиже благомужествова, и созидания стен, ихже созда, и деяний его,
24 се, сия писана суть в книзе дний архиерейства его, отнележе бысть архиерей по отце своем.
