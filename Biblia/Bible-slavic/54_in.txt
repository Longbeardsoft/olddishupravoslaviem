
== Евангелие от Иоанна ==

=== 1 ===

1 В начале бе Слово, и Слово бе к Богу, и Бог бе Слово.
2 Сей бе искони к Богу:
3 вся Тем быша, и без Него ничтоже бысть, еже бысть.
4 В Том живот бе, и живот бе свет человеком:
5 и свет во тме светится, и тма его не объят.
6 Бысть человек послан от Бога, имя ему Иоанн:
7 Сей прииде во свидетелство, да свидетелствует о Свете, да вси веру имут ему.
8 Не бе той свет, но да свидетелствует о Свете:
9 бе Свет истинный, Иже просвещает всякаго человека грядущаго в мир:
10 в мире бе, и мир Тем бысть, и мир Его не позна:
11 во своя прииде, и свои Его не прияша.
12 Елицы же прияша Его, даде им область чадом Божиим быти, верующым во имя Его,
13 иже не от крове, ни от похоти плотския, ни от похоти мужеския, но от Бога родишася.
14 И Слово плоть бысть и вселися в ны, и видехом славу Его, славу яко Единороднаго от Отца, исполнь благодати и истины.
15 Иоанн свидетелствует о Нем и воззва глаголя: Сей бе, Егоже рех, Иже по мне Грядый, предо мною бысть, яко первее мене бе.
16 И от исполнения Его мы вси прияхом и благодать воз благодать:
17 яко закон Моисеом дан бысть, благодать (же) и истина Иисус Христом бысть.
18 Бога никтоже виде нигдеже: Единородный Сын, сый в лоне Отчи, Той исповеда.
19 И сие есть свидетелство Иоанново, егда послаша Жидове от Иерусалима иереев и левитов, да вопросят его: ты кто еси?
20 И исповеда и не отвержеся: и исповеда, яко несмь аз Христос.
21 И вопросиша его: что убо? Илиа ли еси ты? И глагола: несмь. Пророк ли еси? И отвеща: ни.
22 Реша же ему: кто еси? Да ответ дамы пославшым ны: что глаголеши о тебе самем?
23 Рече: аз глас вопиющаго в пустыни: исправите путь Господень, якоже рече Исаиа пророк.
24 И посланнии беху от фарисей:
25 и вопросиша его и реша ему: что убо крещаеши, аще ты неси Христос, ни Илиа, ни пророк?
26 Отвеща им Иоанн, глагола: аз крещаю водою: посреде же вас стоит, Егоже вы не весте:
27 Той есть Грядый по мне, Иже предо мною бысть, Емуже несмь аз достоин, да отрешу ремень сапогу Его.
28 Сия в Вифаваре быша об он пол Иордана, идеже бе Иоанн крестя.
29 Во утрий (же) виде Иоанн Иисуса грядуща к себе и глагола: се, Агнец Божий, вземляй грехи мира:
30 Сей есть, о Немже аз рех: по мне грядет Муж, Иже предо мною бысть, яко первее мене бе:
31 и аз не ведех Его: но да явится Израилеви, сего ради приидох аз водою крестя.
32 И свидетелствова Иоанн, глаголя, яко видех Духа сходяща яко голубя с небесе, и пребысть на Нем:
33 и аз не ведех Его: но Пославый мя крестити водою, Той мне рече: над Негоже узриши Духа сходяща и пребывающа на Нем, Той есть крестяй Духом Святым:
34 и аз видех и свидетелствовах, яко Сей есть Сын Божий.
35 Во утрий (же) паки стояше Иоанн, и от ученик его два.
36 И узрев Иисуса грядуща, глагола: се, Агнец Божий.
37 И слышаста его оба ученика глаголющаго, и по Иисусе идоста.
38 Обращься же Иисус и видев я по Себе идуща, глагола има: чесо ищета? Она же реста Ему: Равви, еже глаголется сказаемо учителю, где живеши?
39 (И) глагола има: приидита и видита. Приидоста и видеста, где живяше, и у Него пребыста день той. Бе же час яко десятый.
40 Бе (же) Андрей, брат Симона Петра, един от обою слышавшею от Иоанна и по Нем шедшею.
41 Обрете сей прежде брата своего Симона и глагола ему: обретохом Мессию, еже есть сказаемо Христос.
42 И приведе его ко Иисусови. Воззрев же нань Иисус рече: ты еси Симон сын Ионин: ты наречешися Кифа, еже сказается Петр.
43 Во утрий (же) восхоте изыти в Галилею: и обрете Филиппа и глагола ему: гряди по Мне.
44 Бе (же) Филипп от Вифсаиды, от града Андреова и Петрова.
45 Обрете Филипп Нафанаила и глагола ему: Егоже писа Моисей в законе и пророцы, обретохом Иисуса сына Иосифова, иже от Назарета.
46 И глагола ему Нафанаил: от Назарета может ли что добро быти? Глагола ему Филипп: прииди и виждь.
47 Виде (же) Иисус Нафанаила грядуща к Себе и глагола о нем: се, воистинну Израилтянин, в немже льсти несть.
48 Глагола Ему Нафанаил: како мя знаеши? Отвеща Иисус и рече ему: прежде даже не возгласи тебе Филипп, суща под смоковницею видех тя.
49 Отвеща Нафанаил и глагола Ему: Равви, Ты еси Сын Божий, Ты еси Царь Израилев.
50 Отвеща Иисус и рече ему: зане рех ти, яко видех тя под смоковницею, веруеши: болша сих узриши.
51 И глагола ему: аминь, аминь глаголю вам, отселе узрите небо отверсто и Ангелы Божия восходящыя и нисходящыя над Сына Человеческаго.

=== 2 ===

1 И в третий день брак бысть в Кане Галилейстей: и бе Мати Иисусова ту.
2 Зван же бысть Иисус и ученицы Его на брак.
3 И недоставшу вину, глаголгола Мати Иисусова к Нему: вина не имут.
4 Глагола Ей Иисус: что (есть) Мне и Тебе, Жено? Не у прииде час Мой.
5 Глаголгола Мати Его слугам: еже аще глаголет вам, сотворите.
6 Беху же ту водоноси каменни шесть, лежаще по очищению Иудейску, вместящии по двема или трием мерам.
7 Глагола им Иисус: наполните водоносы воды. И наполниша их до верха.
8 И глагола им: почерпите ныне и принесите архитриклинови. И принесоша.
9 Якоже вкуси архитриклин вина бывшаго от воды, и не ведяше, откуду есть: слуги же ведяху почерпшии воду: пригласи жениха архитриклин
10 и глагола ему: всяк человек прежде доброе вино полагает, и егда упиются, тогда хуждшее: ты (же) соблюл еси доброе вино доселе.
11 Се сотвори начаток знамением Иисус в Кане Галилейстей и яви славу Свою: и вероваша в Него ученицы Его.
12 По сем сниде в Капернаум Сам и Мати Его, и братия Его и ученицы Его: и ту не многи дни пребыша.
13 И близ бе Пасха Иудейска, и взыде во Иерусалим Иисус
14 и обрете в церкви продающая овцы и волы и голуби, и пеняжники седящыя.
15 И сотворив бичь от вервий, вся изгна из церкве, овцы и волы: и торжником разсыпа пенязи и дски опроверже:
16 и продающым голуби рече: возмите сия отсюду и не творите дому Отца Моего дому купленаго.
17 Помянуша же ученицы Его, яко писано есть: жалость дому Твоего снесть Мя.
18 Отвещаша же Иудее и реша Ему: кое знамение являеши нам, яко сия твориши?
19 Отвеща Иисус и рече им: разорите церковь сию, и треми денми воздвигну ю.
20 Реша же Иудее: четыредесять и шестию лет создана бысть церков сия, и Ты ли треми денми воздвигнеши ю?
21 Он же глаголаше о церкви тела Своего.
22 Егда убо воста от мертвых, помянуша ученицы Его, яко се глаголаше, и вероваша Писанию и словеси, еже рече Иисус.
23 Егда же бе в Иерусалимех в праздник Пасхи, мнози вероваша во имя Его, видяще знамения Его, яже творяше.
24 Сам же Иисус не вдаяше Себе в веру их, зане сам ведяше вся,
25 и яко не требоваше, да кто свидетелствует о человецех: Сам бо ведяше, что бе в человеце.

=== 3 ===

1 Бе же человек от фарисей, Никодим имя ему, князь Жидовский:
2 сей прииде ко Иисусу нощию и рече Ему: Равви, вем, яко от Бога пришел еси учитель: никтоже бо может знамений сих творити, яже Ты твориши, аще не будет Бог с ним.
3 Отвеща Иисус и рече ему: аминь, аминь глаголю тебе: аще кто не родится свыше, не может видети Царствия Божия.
4 Глагола к Нему Никодим: како может человек родитися стар сый? Еда может второе внити во утробу матере своея и родитися?
5 Отвеща Иисус: аминь, аминь глаголю тебе: аще кто не родится водою и Духом, не может внити во Царствие Божие:
6 рожденное от плоти плоть есть, и рожденное от Духа дух есть.
7 Не дивися, яко рех ти: подобает вам родитися свыше.
8 Дух, идеже хощет, дышет, и глас его слышиши, но не веси, откуду приходит и камо идет: тако есть всяк (человек) рожденный от Духа.
9 Отвеща Никодим и рече Ему: како могут сия быти?
10 Отвеща Иисус и рече ему: ты еси учитель Израилев, и сих ли не веси?
11 Аминь, аминь глаголю тебе, яко, еже вемы, глаголем, и еже видехом, свидетелствуем, и свидетелства Нашего не приемлете:
12 аще земная рекох вам, и не веруете: како, аще реку вам небесная, уверуете?
13 И никтоже взыде на небо, токмо сшедый с небесе Сын Человеческий, сый на небеси:
14 и якоже Моисей вознесе змию в пустыни, тако подобает вознестися Сыну Человеческому,
15 да всяк веруяй в Онь не погибнет, но имать живот вечный.
16 Тако бо возлюби Бог мир, яко и Сына Своего Единороднаго дал есть, да всяк веруяй в Онь не погибнет, но имать живот вечный.
17 Не посла бо Бог Сына Своего в мир, да судит мирови, но да спасется Им мир.
18 Веруяй в Онь не будет осужден: а не веруяй уже осужден есть, яко не верова во имя Единороднаго Сына Божия.
19 Сей же есть суд, яко свет прииде в мир, и возлюбиша человецы паче тму, неже свет: беша бо их дела зла.
20 Всяк бо делаяй злая ненавидит света и не приходит к свету, да не обличатся дела его, яко лукава суть:
21 творяй же истину грядет к свету, да явятся дела его, яко о Бозе суть соделана.
22 По сих (же) прииде Иисус и ученицы Его в Жидовскую землю: и ту живяше с ними и крещаше.
23 Бе же Иоанн крестя во Еноне близ Салима, яко воды многи бяху ту: и прихождаху и крещахуся:
24 не у бо бе всажден в темницу Иоанн.
25 Бысть же стязание от ученик Иоанновых со Иудеи о очищении:
26 и приидоша ко Иоанну и рекоша ему: равви, Иже бе с тобою об он пол Иордана, Емуже ты свидетелствовал еси, се, Сей крещает, и вси грядут к Нему.
27 Отвеща Иоанн и рече: не может человек приимати ничесоже, аще не будет дано ему с небесе.
28 Вы сами мне свидетелствуете, яко рех: несмь аз Христос, но яко послан есмь пред Ним.
29 Имеяй невесту жених есть: а друг женихов, стоя и послушая его, радостию радуется за глас женихов: сия убо радость моя исполнися:
30 оному подобает расти, мне же малитися.
31 Грядый свыше над всеми есть: сый от земли от земли есть и от земли глаголет: Грядый с небесе над всеми есть,
32 и еже виде и слыша, сие свидетелствует: и свидетелства Его никтоже приемлет.
33 Приемый Его свидетелство верова, яко Бог истинен есть.
34 Егоже бо посла Бог, глаголголы Божия глаголет: не в меру бо Бог дает Духа.
35 Отец (бо) любит Сына и вся даде в руце Его.
36 Веруяй в Сына имать живот вечный: а иже не верует в Сына, не узрит живота, но гнев Божий пребывает на нем.

=== 4 ===

1 Егда убо разуме Иисус, яко услышаша фарисее, яко Иисус множайшыя ученики творит и крещает, неже Иоанн:
2 Иисус же Сам не крещаше, но ученицы Его:
3 остави Иудею и иде паки в Галилею.
4 Подобаше же Ему проити сквозе Самарию.
5 Прииде убо во град Самарийский, глаголемый Сихарь, близ веси, юже даде Иаков Иосифу сыну своему:
6 бе же ту источник Иаковль. Иисус же утруждся от пути, седяше тако на источнице: бе (же) яко час шестый.
7 Прииде жена от Самарии почерпати воду. Глагола ей Иисус: даждь Ми пити.
8 Ученицы бо Его отшли бяху во град, да брашно купят.
9 Глагола Ему жена Самаряныня: како ты Жидовин сый от мене пити просиши, жены Самаряныни сущей? Не прикасаютбося Жидове Самаряном.
10 Отвеща Иисус и рече ей: аще бы ведала еси дар Божий, и Кто есть глаголяй ти: даждь Ми пити: ты бы просила у Него, и дал бы ти воду живу.
11 Глагола Ему жена: господи, ни почерпала имаши, и студенец есть глубок: откуду убо имаши воду живу?
12 Еда ты болий еси отца нашего Иакова, иже даде нам студенец сей, и той из него пит и сынове его и скоти его?
13 Отвеща Иисус и рече ей: всяк пияй от воды сея, вжаждется паки:
14 а иже пиет от воды, юже Аз дам ему, не вжаждется во веки: но вода, юже (Аз) дам ему, будет в нем источник воды текущия в живот вечный.
15 Глагола к Нему жена: господи, даждь ми сию воду, да ни жажду, ни прихожду семо почерпати.
16 Глагола ей Иисус: иди, пригласи мужа твоего и прииди семо.
17 Отвеща жена и рече (Ему): не имам мужа. Глагола ей Иисус: добре рекла еси, яко мужа не имам:
18 пять бо мужей имела еси, и ныне, егоже имаши, несть ти муж: се воистинну рекла еси.
19 Глагола Ему жена: Господи, вижу, яко пророк еси Ты:
20 отцы наши в горе сей поклонишася: и вы глаголете, яко во Иерусалимех есть место, идеже кланятися подобает.
21 Глагола ей Иисус: жено, веру Ми ими, яко грядет час, егда ни в горе сей, ни во Иерусалимех поклонитеся Отцу:
22 вы кланяетеся, егоже не весте: мы кланяемся, егоже вемы, яко спасение от Иудей есть:
23 но грядет час, и ныне есть, егда истиннии поклонницы поклонятся Отцу духом и истиною: ибо Отец таковых ищет покланяющихся Ему:
24 дух (есть) Бог: и иже кланяется Ему, духом и истиною достоит кланятися.
25 Глагола Ему жена: вем, яко Мессиа приидет, глаголемыи Христос: егда Той приидет, возвестит нам вся.
26 Глагола ей Иисус: Аз есмь, глаголяй с тобою.
27 И тогда приидоша ученицы Его и чудяхуся, яко с женою глаголаше: обаче никтоже рече: чесо ищеши? Или: что глаголеши с нею?
28 Остави же водонос свой жена, и иде во град, и глагола человеком:
29 приидите (и) видите Человека, Иже рече ми вся, елика сотворих: еда Той есть Христос?
30 Изыдоша же из града и грядяху к Нему.
31 Между же сим моляху Его ученицы (Его), глаголюще: Равви, яждь.
32 Он же рече им: Аз брашно имам ясти, егоже вы не весте.
33 Глаголаху убо ученицы к себе: еда кто принесе Ему ясти?
34 Глагола им Иисус: Мое брашно есть, да сотворю волю Пославшаго Мя и совершу дело Его.
35 Не вы ли глаголете, яко еще четыри месяцы суть, и жатва приидет? Се, глаголю вам: возведите очи ваши и видите нивы, яко плавы суть к жатве уже:
36 и жняй мзду приемлет и собирает плод в живот вечный, да и сеяй вкупе радуется и жняй:
37 о сем бо слово есть истинное, яко ин есть сеяй, и ин (есть) жняй:
38 аз послах вы жати, идеже вы не трудистеся: инии трудишася, и вы в труд их внидосте.
39 От града же того мнози вероваша в Онь от Самарян, за слово жены свидетелствующия, яко рече ми вся, елика сотворих.
40 Егда убо приидоша к Нему Самаряне, моляху Его, дабы пребыл у них: и пребысть ту два дни.
41 И много паче вероваша за слово Его:
42 жене же глаголаху, яко не ктому за твою беседу веруем: сами бо слышахом и вемы, яко Сей есть воистинну Спас миру, Христос.
43 По двою же дню изыде оттуду и иде в Галилею:
44 Сам бо Иисус свидетелствова, яко пророк во своем отечествии чести не имать.
45 Егда же прииде в Галилею, прияша Его Галилеане, вся видевше, яже сотвори во Иерусалимех в праздник: и тии бо приидоша в праздник.
46 Прииде же паки Иисус в Кану Галилейскую, идеже претвори воду в вино. И бе некий царев муж, егоже сын боляше в Капернауме.
47 Сей слышав, яко Иисус прииде от Иудеи в Галилею, иде к Нему и моляше Его, да снидет и исцелит сына Его: имеяше бо умрети.
48 Рече убо Иисус к нему: аще знамении и чудес не видите, не имате веровати.
49 Глагола к Нему царев муж: Господи, сниди, прежде даже не умрет отроча мое.
50 Глагола ему Иисус: иди, сын твой жив есть. И верова человек словеси, еже рече ему Иисус, и идяше.
51 Абие же входящу ему, (се,) раби его сретоша его и возвестиша (ему), глаголюще, яко сын твой жив есть.
52 Вопрошаше убо от них о часе, в который легчае ему бысть, и реша ему, яко вчера в час седмый остави его огнь.
53 Разуме же отец, яко той бе час, в оньже рече ему Иисус, яко сын твой жив есть: и верова сам и весь дом его.
54 Сие паки второе знамение сотвори Иисус, пришед от Иудеи в Галилею.

=== 5 ===

1 По сих (же) бе праздник Иудейский, и взыде Иисус во Иерусалим.
2 Есть же во Иерусалимех Овчая купель, яже глаголется еврейски Вифесда, пять притвор имущи:
3 в тех слежаше множество болящих, слепых, хромых, сухих, чающих движения воды:
4 Ангел бо Господень на (всяко) лето схождаше в купель и возмущаше воду: (и) иже первее влазяше по возмущении воды, здрав бываше, яцем же недугом одержимь бываше.
5 Бе же ту некий человек, тридесять и осмь лет имый в недузе (своем).
6 Сего видев Иисус лежаща и разумев, яко многа лета уже имяше (в недузе), глагола ему: хощеши ли цел быти?
7 Отвеща Ему недужный: ей, Господи, человека не имам, да, егда возмутится вода, ввержет мя в купель: егда же прихожду аз, ин прежде мене слазит.
8 Глагола ему Иисус: востани, возми одр твой и ходи.
9 И абие здрав бысть человек: и взем одр свой и хождаше. Бе же суббота в той день.
10 Глаголаху же Жидове исцелевшему: суббота есть, и не достоит ти взяти одра (твоего).
11 Он (же) отвеща им: Иже мя сотвори цела, Той мне рече: возми одр твой и ходи.
12 Вопросиша же его: кто есть Человек рекий ти: возми одр твой и ходи?
13 Изцелевый же не ведяше, Кто есть: Иисус бо уклонися, народу сущу на месте.
14 Потом (же) обрете его Иисус в церкви и рече ему: се, здрав еси: ктому не согрешай, да не горше ти что будет.
15 Иде (же) человек и поведа Иудеом, яко Иисус есть, иже мя сотвори цела.
16 И сего ради гоняху Иисуса Иудее и искаху Его убити, зане сия творяше в субботу.
17 Иисус же отвещаваше им: Отец Мой доселе делает, и Аз делаю.
18 И сего ради паче искаху Его Иудее убити, яко не токмо разоряше субботу, но и Отца Своего глаголаше Бога, равен Ся творя Богу.
19 Отвеща же Иисус и рече им: аминь, аминь глаголю вам, не может Сын творити о Себе ничесоже, аще не еже видит Отца творяща: яже бо Он творит, сия и Сын такожде творит.
20 Отец бо любит Сына и вся показует Ему, яже Сам творит: и болша сих покажет Ему дела, да вы чудитеся.
21 Якоже бо Отец воскрешает мертвыя и живит, тако и Сын, ихже хощет, живит.
22 Отец бо не судит ни комуже, но суд весь даде Сынови,
23 да вси чтут Сына, якоже чтут Отца. (а) иже не чтит Сына, не чтит Отца пославшаго Его.
24 Аминь, аминь глаголю вам, яко слушаяй словесе Моего и веруяй Пославшему Мя имать живот вечный, и на суд не приидет, но прейдет от смерти в живот.
25 Аминь, аминь глаголю вам, яко грядет час, и ныне есть, егда мертвии услышат глас Сына Божия и услышавше оживут.
26 Якоже бо Отец имать живот в Себе, тако даде и Сынови живот имети в Себе
27 и область даде Ему и суд творити, яко Сын Человечь есть.
28 Не дивитеся сему: яко грядет час, в оньже вси сущии во гробех услышат глас Сына Божия,
29 и изыдут сотворшии благая в воскрешение живота, а сотворшии злая в воскрешение суда.
30 Не могу Аз о Себе творити ничесоже. Якоже слышу, сужду, и суд Мой праведен есть, яко не ищу воли Моея, но воли пославшаго Мя Отца.
31 Аще Аз свидетелствую о Мне, свидетельство Мое несть истинно:
32 ин есть свидетелствуяй о Мне, и вем, яко истинно есть свидетелство, еже свидетелствует о Мне:
33 вы посласте ко Иоанну, и свидетелствова о истине.
34 Аз же не от человека свидетелства приемлю, но сия глаголю, да вы спасени будете.
35 Он бе светилник горя и светя: вы же восхотесте возрадоватися в час светения его.
36 Аз же имам свидетелство более Иоаннова: дела бо, яже даде Мне Отец, да совершу я, та дела, яже Аз творю, свидетелствуют о Мне, яко Отец Мя посла.
37 И пославый Мя Отец Сам свидетелствова о Мне. Ни гласа Его нигдеже слышасте, ни видения Его видесте,
38 и словесе Его не имате пребывающа в вас, зане, Егоже Той посла, Сему вы веры не емлете.
39 Испытайте Писаний, яко вы мните в них имети живот вечный: и та суть свидетелствующая о Мне.
40 И не хощете приити ко Мне, да живот имате.
41 Славы от человек не приемлю,
42 но разумех вы, яко любве Божия не имате в себе.
43 Аз приидох во имя Отца Моего, и не приемлете Мене: аще ин приидет во имя свое, того приемлете.
44 Како вы можете веровати, славу друг от друга приемлюще, и славы, яже от Единаго Бога, не ищете?
45 Не мните, яко Аз на вы реку ко Отцу: есть, иже на вы глаголет, Моисей, наньже вы уповаете.
46 Аще бо бысте веровали Моисеови, веровали бысте (убо и) Мне: о Мне бо той писа.
47 Аще ли того писанием не веруете, како Моим глаголголом веру имете?

=== 6 ===

1 По сих иде Иисус на он пол моря Галилеи Тивериадска:
2 и по Нем идяше народ мног, яко видяху знамения Его, яже творяше над недужными.
3 Взыде же на гору Иисус и ту седяше со ученики Своими.
4 Бе же близ Пасха, праздник Жидовский.
5 Возвед убо Иисус очи и видев, яко мног народ грядет к Нему, глагола к Филиппу: чим купим хлебы, да ядят сии?
6 Сие же глаголаше искушая его: Сам бо ведяше, что хощет сотворити.
7 Отвеща Ему Филипп: двема стома пенязей хлебы не довлеют им, да кийждо их мало что приимет.
8 Глагола Ему един от ученик Его, Андрей, брат Симона Петра:
9 есть отрочищь зде един, иже имать пять хлеб ячменных и две рыбе: но сии что суть на толико?
10 Рече же Иисус: сотворите человеки возлещи. Бе же трава многа на месте. Возлеже убо мужей числом яко пять тысящ.
11 Прият же хлебы Иисус и, хвалу воздав, подаде учеником, ученицы же возлежащым: такожде и от рыбу, елико хотяху.
12 И яко насытишася, глагола учеником Своим: соберите избытки укрух, да не погибнет ничтоже.
13 Собраша же и исполниша дванадесяте кошя укрух от пятих хлеб ячменных, иже избыша ядшым.
14 Человецы же видевше знамение, еже сотвори Иисус, глаголаху, яко Сей есть воистинну Пророк Грядый в мир.
15 Иисус убо разумев, яко хотят приити, да восхитят Его и сотворят Его царя, отиде паки в гору един.
16 Яко позде бысть, снидоша ученицы Его на море,
17 и влезоша в корабль, и идяху на он пол моря в Капернаум. И тма абие бысть, и не (у) бе пришел к ним Иисус.
18 Море же, ветру велию дыхающу, воздвизашеся.
19 Гребше же яко стадий двадесять пять или тридесять, узреша Иисуса ходяща по морю и близ корабля бывша, и убояшася.
20 Он же глагола им: Аз есмь, не бойтеся.
21 Хотяху убо прияти Его в корабль: и абие корабль бысть на земли, в нюже идяху.
22 Во утрий (же) народ, иже стояше об он пол моря, видев, яко корабля иного не бе ту, токмо един той, в оньже внидоша ученицы Его, и яко не вниде со ученики Своими Иисус в корабль, но едини ученицы Его идоша:
23 и ини приидоша корабли от Тивериады близ места, идеже ядоша хлебы, хвалу воздавше Господеви:
24 егда же видеша народи, яко Иисуса не бысть ту, ни ученик Его, влезоша сами в корабли и приидоша в Капернаум, ищуще Иисуса,
25 и обретше Его об он пол моря, реша Ему: Равви, когда зде бысть?
26 Отвеща им Иисус и рече: аминь, аминь глаголю вам, ищете Мене, не яко видесте знамение, но яко яли есте хлебы и насытистеся:
27 делайте не брашно гиблющее, но брашно пребывающее в живот вечный, еже Сын Человеческий вам даст: Сего бо Отец знамена Бог.
28 Реша же к Нему: что сотворим, да делаем дела Божия?
29 Отвеща Иисус и рече им: се есть дело Божие, да веруете в Того, Егоже посла Он.
30 Реша же Ему: кое убо Ты твориши знамение, да видим и веру имем Тебе? Что делаеши?
31 Отцы наши ядоша манну в пустыни, якоже есть писано: хлеб с небесе даде им ясти.
32 Рече убо им Иисус: аминь, аминь глаголю вам, не Моисей даде вам хлеб с небесе, но Отец Мой дает вам хлеб истинный с небесе:
33 хлеб бо Божий есть сходяй с небесе и даяй живот миру.
34 Реша убо к Нему: Господи, всегда даждь нам хлеб сей.
35 Рече же им Иисус: Аз есмь хлеб животный: грядый ко Мне не имать взалкатися, и веруяй в Мя не имать вжаждатися никогдаже.
36 Но рех вам, яко и видесте Мя, и не веруете.
37 Все, еже дает Мне Отец, ко Мне приидет, и грядущаго ко Мне не изжену вон:
38 яко снидох с небесе, не да творю волю Мою, но волю пославшаго Мя Отца.
39 Се же есть воля пославшаго Мя Отца, да все, еже даде Ми, не погублю от Него, но воскрешу е в последний день.
40 Се же есть воля Пославшаго Мя, да всяк видяй Сына и веруяй в Него имать живот вечный, и воскрешу его Аз в последний день.
41 Роптаху убо Иудее о Нем, яко рече: Аз есмь хлеб сшедый с небесе.
42 И глаголаху: не Сей ли есть Иисус сын Иосифов, Егоже мы знаем отца и Матерь? Како убо глаголет Сей, яко с небесе снидох?
43 Отвеща убо Иисус и рече им: не ропщите между собою:
44 никтоже может приити ко Мне, аще не Отец пославый Мя привлечет его, и Аз воскрешу его в последний день.
45 Есть писано во пророцех: и будут вси научени Богом. Всяк слышавый от Отца и навык, приидет ко Мне.
46 Не яко Отца видел есть Кто, токмо сый от Бога, Сей виде Отца.
47 Аминь, аминь глаголю вам: веруяй в Мя имать живот вечный.
48 Аз есмь хлеб животный:
49 отцы ваши ядоша манну в пустыни и умроша:
50 сей есть хлеб сходяй с небесе, да, аще кто от него яст, не умрет:
51 Аз есмь хлеб животный, иже сшедый с небесе: аще кто снесть от хлеба сего, жив будет во веки: и хлеб, егоже Аз дам, Плоть Моя есть, юже Аз дам за живот мира.
52 Пряхуся же между собою Жидове, глаголюще: како может Сей нам дати Плоть (Свою) ясти?
53 Рече же им Иисус: аминь, аминь глаголю вам: аще не снесте Плоти Сына Человеческаго, ни пиете Крове Его, живота не имате в себе.
54 Ядый Мою Плоть и пияй Мою Кровь имать живот вечный, и Аз воскрешу его в последний день.
55 Плоть бо Моя истинно есть брашно, и Кровь Моя истинно есть пиво.
56 Ядый Мою Плоть и пияй Мою Кровь во Мне пребывает, и Аз в нем.
57 Якоже посла Мя живый Отец, и Аз живу Отца ради: и ядый Мя, и той жив будет Мене ради.
58 Сей есть хлеб сшедый с небесе: не якоже ядоша отцы ваши манну и умроша: ядый хлеб сей жив будет во веки.
59 Сия рече на сонмищи, учя в Капернауме.
60 Мнози убо слышавше от ученик Его, реша: жестоко есть слово сие: (и) кто может Его послушати?
61 Ведый же Иисус в Себе, яко ропщут о сем ученицы Его, рече им: сие ли вы блазнит?
62 Аще убо узрите Сына Человеческаго восходяща, идеже бе прежде?
63 Дух есть, иже оживляет, плоть не пользует ничтоже: глаголголы, яже Аз глаголах вам, дух суть и живот суть:
64 но суть от вас нецыи, иже не веруют. Ведяше бо искони Иисус, кии суть неверующии, и кто есть предаяй Его.
65 И глаголаше: сего ради рех вам, яко никтоже может приити ко Мне, аще не будет ему дано от Отца Моего.
66 От сего мнози от ученик Его идоша вспять и ктому не хождаху с Ним.
67 Рече же Иисус обеманадесяте: еда и вы хощете ити?
68 Отвеща убо Ему Симон Петр: Господи, к кому идем? Глаголголы живота вечнаго имаши,
69 и мы веровахом и познахом, яко Ты еси Христос, Сын Бога живаго.
70 Отвеща им Иисус: не Аз ли вас дванадесяте избрах? И един от вас диавол есть.
71 Глаголаше же Иуду Симонова Искариота: сей бо хотяше предати Его, един сый от обоюнадесяте.

=== 7 ===

1 И хождаше Иисус по сих в Галилеи: не хотяше бо во Иудеи ходити, яко искаху Его Иудее убити.
2 Бе же близ праздник Иудейский, потчение сени.
3 Реша убо к Нему братия Его: прейди отсюду, и иди во Иудею, да и ученицы Твои видят дела Твоя, яже твориши:
4 никтоже бо в тайне творит что, и ищет сам яве быти: аще сия твориши, яви Себе мирови.
5 Ни братия бо Его вероваху в Него.
6 Глагола убо им Иисус: время Мое не у прииде: время же ваше всегда готово есть:
7 не может мир ненавидети вас, Мене же ненавидит, яко Аз свидетелствую о нем, яко дела Его зла суть:
8 вы взыдите в праздник сей, Аз не взыду в праздник сей, яко время Мое не у исполнися.
9 Сия рек им, оста в Галилеи.
10 Егда же взыдоша братия Его в праздник, тогда и Сам взыде, не яве, но яко тай.
11 Жидове же искаху Его в праздник и глаголаху: где есть Он?
12 И ропот мног бе о Нем в народех: овии глаголаху, яко благ есть: инии же глаголаху: ни, но льстит народы.
13 Никтоже убо яве глаголаше о Нем, страха ради Иудейскаго.
14 Абие же в преполовение праздника взыде Иисус во церковь и учаше.
15 И дивляхуся Иудее, глаголюще: како Сей книги весть не учився?
16 Отвеща (убо) им Иисус и рече: Мое учение несть Мое, но Пославшаго Мя:
17 аще кто хощет волю Его творити, разумеет о учении, кое от Бога есть, или Аз от Себе глаголю:
18 глаголяй от себе славы своея ищет: а Ищяй славы Пославшаго Его, Сей истинен есть, и несть неправды в Нем.
19 Не Моисей ли даде вам закон? И никтоже от вас творит закона. Что Мене ищете убити?
20 Отвеща народ и рече: беса ли имаши? Кто Тебе ищет убити?
21 Отвеща Иисус и рече им: едино дело сотворих, и вси дивитеся:
22 сего ради Моисей даде вам обрезание, не яко от Моисеа есть, но от отец: и в субботу обрезаете человека:
23 аще обрезание приемлет человек в субботу, да не разорится закон Моисеов, на Мя ли гневаетеся, яко всего человека здрава сотворих в субботу?
24 Не судите на лица, но праведный суд судите.
25 Глаголаху убо нецыи от Иерусалимлян: не Сей ли есть, Егоже ищут убити?
26 И се, не обинуяся глаголет, и ничесоже Ему не глаголют: еда како разумеша князи, яко Сей есть Христос?
27 Но Сего вемы, откуду есть: Христос же егда приидет, никтоже весть, откуду будет.
28 Воззва убо в церкви учя Иисус и глаголя: и Мене весте, и весте, откуду есмь: и о Себе не приидох, но есть истинен Пославый Мя, Егоже вы не весте:
29 Аз вем Его, яко от Него есмь, и Той Мя посла.
30 Искаху убо, да имут Его: и никтоже возложи Нань руки, яко не у бе пришел час Его.
31 Мнози же от народа вероваша в Него и глаголаху, яко Христос, егда приидет, еда болша знамения сотворит, яже Сей творит?
32 Слышаша фарисее народ ропщущь о Нем сия, и послаша фарисее и архиерее слуги, да имут Его.
33 Рече убо Иисус: еще мало время с вами есмь, и иду к Пославшему Мя:
34 взыщете Мене и не обрящете: и идеже есмь Аз, вы не можете приити.
35 Реша же Иудее к себе: камо Сей хощет ити, яко мы не обрящем Его? Еда в разсеяние Еллинское хощет ити и учити Еллины?
36 Что есть сие слово, еже рече: взыщете Мене и не обрящете: и идеже есмь Аз, вы не можете приити?
37 В последний же день великий праздника стояше Иисус и зваше, глаголя: аще кто жаждет, да приидет ко Мне и пиет:
38 веруяй в Мя, якоже рече Писание, реки от чрева его истекут воды живы.
39 Сие же рече о Дусе, Егоже хотяху приимати верующии во имя Его: не у бо бе Дух Святый, яко Иисус не у бе прославлен.
40 Мнози же от народа слышавше слово, глаголаху: Сей есть воистинну пророк.
41 Друзии глаголаху: Сей есть Христос. Овии же глаголаху: еда от Галилеи Христос приходит?
42 Не Писание ли рече, яко от семене Давидова и от Вифлеемския веси, идеже бе Давид, Христос приидет?
43 Распря убо бысть в народе Его ради.
44 Нецыи же от них хотяху яти Его: но никтоже возложи Нань руце.
45 Приидоша же слуги ко архиереом и фарисеом: и реша им тии: почто не приведосте Его?
46 Отвещаша слуги: николиже тако есть глаголал человек, яко Сей Человек.
47 Отвещаша убо им фарисее: еда и вы прельщени бысте?
48 Еда кто от князь верова в Онь, или от фарисей?
49 Но народ сей, иже не весть закона, прокляти суть.
50 Глагола Никодим к ним, иже пришедый к Нему нощию, един сый от них:
51 еда закон наш судит человеку, аще не слышит от него прежде и разумеет, что творит?
52 Отвещаша и рекоша ему: еда и ты от Галилеи еси? Испытай и виждь, яко пророк от Галилеи не приходит.
53 И иде кийждо в дом свой.

=== 8 ===

1 Иисус же иде в гору Елеонску:
2 заутра же паки прииде в церковь, и вси людие идяху к Нему: и сед учаше их.
3 Приведоша же книжницы и фарисее к Нему жену в прелюбодеянии яту, и поставивше ю посреде,
4 глаголаша Ему: Учителю, сия жена ята есть ныне в прелюбодеянии:
5 в законе же нам Моисей повеле таковыя камением побивати: Ты же что глаголеши?
6 Сие же реша искушающе Его, да быша имели что глаголати Нань. Иисус же долу преклонься, перстом писаше на земли, не слагая (им).
7 Якоже прилежаху вопрошающе Его, восклонься рече к ним: иже есть без греха в вас, прежде верзи камень на ню.
8 И паки долу преклонься, писаше на земли.
9 Они же слышавше и совестию обличаеми, исхождаху един по единому, наченше от старец до последних: и оста един Иисус, и жена посреде сущи.
10 Восклонься же Иисус и ни единаго видев, точию жену, рече ей: жено, где суть, иже важдаху на тя? Ни кийже ли тебе осуди?
11 Она же рече: никтоже, Господи. Рече же ей Иисус: ни Аз тебе осуждаю: иди и (отселе) ктому не согрешай.
12 Паки же им Иисус рече глаголя: Аз есмь свет миру: ходяй по Мне не имать ходити во тме, но имать свет животный.
13 Реша убо Ему фарисее: Ты о Себе Сам свидетелствуеши: свидетелство Твое несть истинно.
14 Отвеща Иисус и рече им: аще Аз свидетелствую о Себе, истинно есть свидетелство Мое, яко вем, откуду приидох и камо иду: вы же не весте, откуду прихожду и камо гряду:
15 вы по плоти судите, Аз не сужду ни комуже:
16 и аще сужду Аз, суд Мой истинен есть, яко един несмь, но Аз и пославый Мя Отец:
17 и в законе же вашем писано есть, яко двою человеку свидетелство истинно есть:
18 Аз есмь свидетелствуяй о Мне Самем, и свидетелствует о Мне пославый Мя Отец.
19 Глаголаху же Ему: где есть Отец Твой? Отвеща Иисус: ни Мене весте, ни Отца Моего: аще Мя бысте ведали, и Отца Моего ведали бысте.
20 Сия глаголголы глагола Иисус в газофилакии, учя в церкви: и никтоже ят Его, яко не у бе пришел час Его.
21 Рече же им паки Иисус: Аз иду, и взыщете Мене, и во гресе вашем умрете: аможе Аз иду, вы не можете приити.
22 Глаголаху убо Иудее: еда Ся Сам убиет, яко глаголет: аможе Аз иду, вы не можете приити?
23 И рече им: вы от нижних есте, Аз от вышних есмь: вы от мира сего есте, Аз несмь от мира сего:
24 рех убо вам, яко умрете во гресех ваших: аще бо не имете веры, яко Аз есмь, умрете во гресех ваших.
25 Глаголаху убо Ему: Ты кто еси? И рече им Иисус: Начаток, яко и глаголю вам:
26 многа имам о вас глаголати и судити: но Пославый Мя истинен есть, и Аз, яже слышах от Него, сия глаголю в мире.
27 Не разумеша (убо), яко Отца им глаголаше.
28 Рече же им Иисус: егда вознесете Сына Человеческаго, тогда уразумеете, яко Аз есмь, и о Себе ничесоже творю, но, якоже научи Мя Отец Мой, сия глаголю:
29 и пославый Мя со Мною есть: не остави Мене единаго Отец, яко Аз угодная Ему всегда творю.
30 Сия Ему глаголющу, мнози вероваша в Него.
31 Глаголаше убо Иисус к веровавшым Ему Иудеом: аще вы пребудете во словеси Моем, воистинну ученицы Мои будете
32 и уразумеете истину, и истина свободит вы.
33 Отвещаша (и реша) Ему: семя Авраамле есмы и ни комуже работахом николиже: како Ты глаголеши, яко свободни будете?
34 Отвеща им Иисус: аминь, аминь глаголю вам, яко всяк творяй грех раб есть греха:
35 раб же не пребывает в дому во век: сын пребывает во век:
36 аще убо Сын вы свободит, воистинну свободни будете:
37 вем, яко семя Авраамле есте: но ищете Мене убити, яко слово Мое не вмещается в вы:
38 Аз, еже видех у Отца Моего, глаголю: и вы убо, еже видесте у отца вашего, творите.
39 Отвещаша и реша Ему: отец наш Авраам есть. Глагола им Иисус: аще чада Авраамля бысте были, дела Авраамля бысте творили:
40 ныне же ищете Мене убити, Человека, иже истину вам глаголах, юже слышах от Бога: сего Авраам несть сотворил:
41 вы творите дела отца вашего. Реша же Ему: мы от любодеяния несмы рождени: единаго Отца имамы, Бога.
42 Рече же им Иисус: аще Бог Отец ваш (бы) был, любили бысте (убо) Мене: Аз бо от Бога изыдох и приидох: не о Себе бо приидох, но Той Мя посла:
43 почто беседы Моея не разумеете? Яко не можете слышати словесе Моего:
44 вы отца (вашего) диавола есте, и похоти отца вашего хощете творити: он человекоубийца бе искони и во истине не стоит, яко несть истины в нем: егда глаголет лжу, от своих глаголет, яко ложь есть и отец лжи:
45 Аз же зане истину глаголю, не веруете Мне:
46 кто от вас обличает Мя о гресе? Аще ли истину глаголю, почто вы не веруете Мне?
47 Иже есть от Бога, глаголголов Божиих послушает: сего ради вы не послушаете, яко от Бога несте.
48 Отвещаша убо Иудее и реша Ему: не добре ли мы глаголем, яко Самарянин еси Ты и беса имаши?
49 Отвеща Иисус: Аз беса не имам, но чту Отца Моего, и вы не чтете Мене:
50 Аз же не ищу славы Моея: есть Ищя и Судя:
51 аминь, аминь глаголю вам: аще кто слово Мое соблюдет, смерти не имать видети во веки.
52 Реша убо Ему Жидове: ныне разумехом, яко беса имаши: Авраам умре и пророцы, и Ты глаголеши: аще кто слово Мое соблюдет, смерти не имать вкусити во веки:
53 еда Ты болий еси отца нашего Авраама, иже умре? И пророцы умроша: кого Себе Сам Ты твориши?
54 Отвеща Иисус: аще Аз славлюся Сам, слава Моя ничесоже есть: есть Отец Мой славяй Мя, Егоже вы глаголете, яко Бог ваш есть:
55 и не познасте Его, Аз же вем Его: и аще реку, яко не вем Его, буду подобен вам ложь: но вем Его и слово Его соблюдаю:
56 Авраам отец ваш рад бы был, дабы видел день Мой: и виде и возрадовася.
57 Реша убо Иудее к Нему: пятидесят лет не у имаши, и Авраама ли еси видел?
58 Рече (же) им Иисус: аминь, аминь глаголю вам: прежде даже Авраам не бысть, Аз есмь.
59 Взяша убо камение, да вергут Нань: Иисус же скрыся и изыде из церкве, прошед посреде их: и мимохождаше тако.

=== 9 ===

1 И мимоидый виде человека слепа от рождества.
2 И вопросиша Его ученицы Его, глаголюще: Равви, кто согреши, сей ли, или родителя его, яко слеп родися?
3 Отвеща Иисус: ни сей согреши, ни родителя его, но да явятся дела Божия на нем:
4 мне подобает делати дела Пославшаго Мя, дондеже день есть: приидет нощь, егда никтоже может делати:
5 егда в мире есмь, свет есмь миру.
6 Сия рек, плюну на землю, и сотвори брение от плюновения, и помаза очи брением слепому,
7 и рече ему: иди, умыйся в купели Силоамсте, еже сказается послан. Иде убо и умыся, и прииде видя.
8 Соседи же и иже бяху видели его прежде, яко слеп бе, глаголаху: не сей ли есть седяй и просяй?
9 Овии глаголаху, яко сей есть: инии же (глаголаху), яко подобен ему есть. Он (же) глаголаше, яко аз есмь.
10 Глаголаху же ему: како ти отверзостеся очи?
11 Отвеща он и рече: Человек нарицаемый Иисус брение сотвори и помаза очи мои и рече ми: иди в купель Силоамлю и умыйся. Шед же и умывся, прозрех.
12 Реша убо ему: кто Той есть? Глагола: не вем.
13 Ведоша (же) его к фарисеом, иже бе иногда слеп.
14 Бе же суббота, егда сотвори брение Иисус и отверзе ему очи.
15 Паки же вопрошаху его и фарисее, како прозре. Он же рече им: брение положи мне на очи, и умыхся, и вижу.
16 Глаголаху убо от фарисей нецыи: несть Сей от Бога Человек, яко субботу не хранит. Овии глаголаху: како может человек грешен сицева знамения творити? И распря бе в них.
17 Глаголаху (убо) слепцу паки: ты что глаголеши о Нем, яко отверзе очи твои? Он же рече, яко пророк есть.
18 Не яша убо веры Иудее о нем, яко слеп бе и прозре, дондеже возгласиша родителя того прозревшаго
19 и вопросиша я, глаголюще: сей ли есть сын ваю, егоже вы глаголете, яко слеп родися? Како убо ныне видит?
20 Отвещаста (же) им родителя его и реста: вемы, яко сей есть сын наю и яко слеп родися:
21 како же ныне видит, не вемы, или кто отверзе ему очи, мы не вемы: сам возраст имать, самого вопросите, сам о себе да глаголет.
22 Сия рекоста родителя его, яко боястася Жидов: уже бо бяху сложилися Жидове, да, аще кто Его исповесть Христа, отлучен от сонмища будет:
23 сего ради родителя его рекоста, яко возраст имать, самого вопросите.
24 Возгласиша же вторицею человека, иже бе слеп, и реша ему: даждь славу Богу: мы вемы, яко Человек Сей грешен есть.
25 Отвеща убо он и рече: аще грешен есть, не вем: едино вем, яко слеп бех, ныне же вижу.
26 Реша же ему паки: что сотвори тебе? Како отверзе очи твои?
27 Отвеща им: рекох вам уже, и не слышасте: что паки хощете слышати? Еда и вы ученицы Его хощете быти?
28 Они же укориша его и реша (ему): ты ученик еси Того: мы же Моисеовы есмы ученицы:
29 мы вемы, яко Моисеови глагола Бог, Сего же не вемы, откуду есть.
30 Отвеща человек и рече им: о сем бо дивно есть, яко вы не весте, откуду есть, и отверзе очи мои:
31 вемы же, яко грешники Бог не послушает, но аще кто Богочтец есть и волю Его творит, того послушает:
32 от века несть слышано, яко кто отверзе очи слепу рождену:
33 аще не бы был Сей от Бога, не могл бы творити ничесоже.
34 Отвещаша и реша ему: во гресех ты родился еси весь, и ты ли ны учиши? И изгнаша его вон.
35 Услыша Иисус, яко изгнаша его вон, и обрет его, рече ему: ты веруеши ли в Сына Божия?
36 Отвеща он и рече: и кто есть, Господи, да верую в Него?
37 Рече же ему Иисус: и видел еси Его, и Глаголяй с тобою Той есть.
38 Он же рече: верую, Господи. И поклонися Ему.
39 И рече Иисус: на суд Аз в мир сей приидох, да невидящии видят, и видящии слепи будут.
40 И слышаша от фарисей сия сущии с Ним и реша Ему: еда и мы слепи есмы?
41 Рече им Иисус: аще бысте слепи были, не бысте имели греха: ныне же глаголете, яко видим, грех убо ваш пребывает.

=== 10 ===

1 Аминь, аминь глаголю вам: не входяй дверьми во двор овчий, но прелазя инуде, той тать есть и разбойник:
2 а входяй дверьми пастырь есть овцам:
3 сему дверник отверзает, и овцы глас его слышат, и своя овцы глашает по имени, и изгонит их:
4 и егда своя овцы ижденет, пред ними ходит: и овцы по нем идут, яко ведят глас его:
5 по чуждем же не идут, но бежат от него, яко не знают чуждаго гласа.
6 Сию притчу рече им Иисус: они же не разумеша, что бяше, яже глаголаше им.
7 Рече же паки им Иисус: аминь, аминь глаголю вам, яко Аз есмь дверь овцам.
8 Вси, елико (их) прииде прежде Мене, татие суть и разбойницы: но не послушаша их овцы.
9 Аз есмь дверь: Мною аще кто внидет, спасется, и внидет и изыдет, и пажить обрящет.
10 Тать не приходит, разве да украдет и убиет и погубит: аз приидох, да живот имут и лишше имут.
11 Аз есмь пастырь добрый: пастырь добрый душу свою полагает за овцы:
12 а наемник, иже несть пастырь, емуже не суть овцы своя, видит волка грядуща и оставляет овцы и бегает, и волк расхитит их и распудит овцы:
13 а наемник бежит, яко наемник есть и нерадит о овцах.
14 Аз есмь пастырь добрый: и знаю Моя, и знают Мя Моя:
15 якоже знает Мя Отец, и Аз знаю Отца: и душу Мою полагаю за овцы.
16 И ины овцы имам, яже не суть от двора сего, и тыя Ми подобает привести: и глас Мой услышат, и будет едино стадо (и) един Пастырь.
17 Сего ради Мя Отец любит, яко Аз душу Мою полагаю, да паки прииму ю:
18 никтоже возмет ю от Мене, но Аз полагаю ю о Себе: область имам положити ю и область имам паки прияти ю: сию заповедь приях от Отца Моего.
19 Распря же паки бысть во Иудеех за словеса сия.
20 Глаголаху же мнози от них: беса имать и неистов есть: что Его послушаете?
21 Инии глаголаху: сии глаголголи не суть беснующагося: еда может бес слепым очи отверсти?
22 Быша же (тогда) обновления во Иерусалимех, и зима бе.
23 И хождаше Иисус в церкви, в притворе Соломони.
24 Обыдоша же Его Иудее и глаголаху Ему: доколе душы нашя вземлеши? Аще Ты еси Христос, рцы нам не обинуяся.
25 Отвеща им Иисус: рех вам, и не веруете: дела, яже Аз творю о имени Отца Моего, та свидетелствуют о Мне:
26 но вы не веруете, несте бо от овец Моих, якоже рех вам:
27 овцы Моя гласа Моего слушают, и Аз знаю их, и по Мне грядут:
28 и Аз живот вечный дам им, и не погибнут во веки, и не восхитит их никтоже от руки Моея:
29 Отец Мой, Иже даде Мне, болий всех есть, и никтоже может восхитити их от руки Отца Моего:
30 Аз и Отец едино есма.
31 Взяша же камение паки Иудее, да побиют Его.
32 Отвеща им Иисус: многа добра дела явих вам от Отца Моего: за кое их дело камение мещете на Мя?
33 Отвещаша Ему Иудее, глаголюще: о добре деле камение не мещем на Тя, но о хуле, яко Ты, человек сый, твориши Себе Бога.
34 Отвеща им Иисус: несть ли писано в законе вашем: Аз рех: бози есте?
35 Аще оных рече богов, к нимже слово Божие бысть, и не может разоритися Писание:
36 Егоже Отец святи и посла в мир, вы глаголете, яко хулу глаголеши, зане рех: Сын Божий есмь.
37 Аще не творю дела Отца Моего, не имите Ми веры:
38 аще ли творю, аще и Мне не веруете, делом (Моим) веруйте: да разумеете и веруете, яко во Мне Отец, и Аз в Нем.
39 Искаху убо паки яти Его: и изыде от рук их,
40 и иде паки на он пол Иордана, на место, идеже бе Иоанн прежде крестя, и пребысть ту.
41 И мнози приидоша к Нему и глаголаху, яко Иоанн убо знамения не сотвори ни единаго: вся же, елика рече Иоанн о Сем, истинна бяху.
42 И мнози вероваша в Него ту.

=== 11 ===

1 Бе же некто боля Лазарь от Вифании, от веси Мариины и Марфы сестры ея.
2 Бе же Мариа помазавшая Господа миром и отершая нозе Его власы своими, еяже брат Лазарь боляше.
3 Посласте убо сестре к Нему, глаголюще: Господи, се, егоже любиши, болит.
4 Слышав же Иисус рече: сия болезнь несть к смерти, но о славе Божии, да прославится Сын Божий ея ради.
5 Любляше же Иисус Марфу и сестру ея и Лазаря.
6 Егда же услыша, яко болит, тогда пребысть на немже бе месте два дни.
7 Потом же глагола учеником: идем во Иудею паки.
8 Глаголаша Ему ученицы: Равви, ныне искаху Тебе камением побити Иудее, и паки ли идеши тамо?
9 Отвеща Иисус: не два ли надесяте часа еста во дни? Аще кто ходит во дни, не поткнется, яко свет мира сего видит:
10 аще же кто ходит в нощи, поткнется, яко несть света в нем.
11 Сия рече и посем глагола им: Лазарь друг наш успе: но иду, да возбужу его.
12 Реша убо ученицы Его: Господи, аще успе, спасен будет.
13 Рече же Иисус о смерти его: они же мнеша, яко о успении сна глаголет.
14 Тогда рече им Иисус не обинуяся: Лазарь умре:
15 и радуюся вас ради, да веруете, яко не бех тамо: но идем к нему.
16 Рече же Фома, глаголемый Близнец, учеником: идем и мы, да умрем с ним.
17 Пришед же Иисус, обрете его четыри дни уже имуща во гробе.
18 Бе же Вифаниа близ Иерусалима, яко стадий пятьнадесять,
19 и мнози от Иудей бяху пришли к Марфе и Марии, да утешат их о брате ею.
20 Марфа убо егда услыша, яко Иисус грядет, срете Его: Мариа же дома седяше.
21 Рече же Марфа ко Иисусу: Господи, аще бы еси зде был, не бы брат мой умерл:
22 но и ныне вем, яко елика аще просиши от Бога, даст Тебе Бог.
23 Глагола ей Иисус: воскреснет брат твой.
24 Глагола Ему Марфа: вем, яко воскреснет в воскрешение, в последний день.
25 Рече (же) ей Иисус: Аз есмь воскрешение и живот: веруяй в Мя, аще и умрет, оживет:
26 и всяк живый и веруяй в Мя не умрет во веки. Емлеши ли веру сему?
27 Глагола Ему: ей, Господи: аз веровах, яко Ты еси Христос Сын Божий, иже в мир грядый.
28 И сия рекши, иде и пригласи Марию сестру свою тай, рекши: Учитель пришел есть и глашает тя.
29 Она (же) яко услыша, воста скоро и иде к Нему.
30 Не уже бо бе пришел Иисус в весь, но бе на месте, идеже срете Его Марфа.
31 Иудее (же) убо сущии с нею в дому и утешающе ю, видевше Марию, яко скоро воста и изыде, по ней идоша, глаголюще, яко идет на гроб, да плачет тамо.
32 Мариа же яко прииде, идеже бе Иисус, видевши Его, паде Ему на ногу, глаголющи Ему: Господи, аще бы еси был зде, не бы умерл мой брат.
33 Иисус убо, яко виде ю плачущуся и пришедшыя с нею Иудеи плачущя, запрети духу и возмутися Сам
34 и рече: где положисте его? Глаголаша Ему: Господи, прииди и виждь.
35 Прослезися Иисус.
36 Глаголаху убо Жидове: виждь, како любляше его.
37 Нецыи же от них реша: не можаше ли Сей, отверзый очи слепому, сотворити, да и сей не умрет?
38 Иисус же паки претя в себе, прииде ко гробу. Бе же пещера, и камень лежаше на ней.
39 Глагола Иисус: возмите камень. Глагола Ему сестра умершаго Марфа: Господи, уже смердит: четверодневен бо есть.
40 Глагола ей Иисус: не рех ли ти, яко аще веруеши, узриши славу Божию?
41 Взяша убо камень, идеже бе умерый лежя. Иисус же возведе очи горе и рече: Отче, хвалу Тебе воздаю, яко услышал еси Мя:
42 Аз же ведех, яко всегда Мя послушаеши: но народа ради стоящаго окрест рех, да веру имут, яко Ты Мя послал еси.
43 И сия рек, гласом великим воззва: Лазаре, гряди вон.
44 И изыде умерый, обязан рукама и ногама укроем, и лице его убрусом обязано. Глагола им Иисус: разрешите его и оставите ити.
45 Мнози убо от Иудей пришедшии к Марии и видевше, яже сотвори Иисус, вероваша в Него:
46 нецыи же от них идоша к фарисеом и рекоша им, яже сотвори Иисус.
47 Собраша убо архиерее и фарисее сонм и глаголаху: что сотворим? Яко Человек Сей многа знамения творит:
48 аще оставим Его тако, вси уверуют в Него: и приидут Римляне и возмут место и язык наш.
49 Един же некто от них Каиафа, архиерей сый лету тому, рече им: вы не весте ничесоже,
50 ни помышляете, яко уне есть нам, да един человек умрет за люди, а не весь язык погибнет.
51 Сего же о себе не рече, но архиерей сый лету тому, прорече, яко хотяше Иисус умрети за люди,
52 и не токмо за люди, но да и чада Божия расточеная соберет во едино.
53 От того убо дне совещаша, да убиют Его.
54 Иисус же ктому не яве хождаше во Иудеех, но иде оттуду во страну близ пустыни, во Ефрем нарицаемый град, и ту хождаше со ученики Своими.
55 Бе же близ Пасха Иудейска, и взыдоша мнози во Иерусалим от стран прежде Пасхи, да очистятся.
56 Искаху убо Иисуса и глаголаху к себе, в церкви стояще: что мнится вам, яко не имать ли приити в праздник?
57 Даша же архиерее и фарисее заповедь, да аще кто ощутит (Его), где будет, повесть, яко да имут Его.

=== 12 ===

1 Иисус же прежде шести дний Пасхи прииде в Вифанию, идеже бе Лазарь умерый, егоже воскреси от мертвых.
2 Сотвориша же Ему вечерю ту, и Марфа служаше: Лазарь же един бе от возлежащих с Ним.
3 Мариа же приемши литру мира нарда пистика многоценна, помаза нозе Иисусове, и отре власы своими нозе Его: храмина же исполнися от вони масти (благовонныя).
4 Глагола же един от ученик Его, Иуда Симонов Искариотский, иже хотяше Его предати:
5 чесо ради миро сие не продано бысть на триех стех пенязь и дано нищым?
6 Сие же рече, не яко о нищих печашеся, но яко тать бе, и ковчежец имеяше, и вметаемая ношаше.
7 Рече же Иисус: не дейте ея, да в день погребения Моего соблюдет е:
8 нищыя бо всегда имате с собою, Мене же не всегда имате.
9 Разуме же народ мног от Иудей, яко ту есть: и приидоша не Иисуса ради токмо, но да и Лазаря видят, егоже воскреси от мертвых.
10 Совещаша же архиерее, да и Лазаря убиют,
11 яко мнози его ради идяху от Иудей и вероваху во Иисуса.
12 Во утрий (же) день народ мног пришедый в праздник, слышавше, яко Иисус грядет во Иерусалим,
13 прияша ваиа от финик и изыдоша в сретение Ему, и зваху (глаголюще): осанна, благословен грядый во имя Господне, Царь Израилев.
14 Обрет же Иисус осля, вседе на не, якоже есть писано:
15 не бойся, дщи Сионя: се, Царь твой грядет, седя на жребяти осли.
16 Сих же не разумеша ученицы Его прежде: но егда прославися Иисус, тогда помянуша, яко сия быша о Нем писана, и сия сотвориша Ему.
17 Свидетелствоваше убо народ, иже бе (прежде) с Ним, егда Лазаря возгласи от гроба и воскреси его от мертвых:
18 сего ради и срете Его народ, яко слышаша Его сие сотворша знамение.
19 Фарисее убо реша к себе: видите, яко ни каяже польза есть? Се, мир по Нем идет.
20 Бяху же нецыи Еллини от пришедших, да поклонятся в праздник:
21 сии убо приступиша к Филиппу, иже бе от Вифсаиды Галилейския, и моляху его, глаголюще: господи, хощем Иисуса видети.
22 Прииде Филипп и глагола Андреови: и паки Андрей и Филипп глаголаста Иисусови.
23 Иисус же отвеща има, глаголя: прииде час, да прославится Сын Человеческий:
24 аминь, аминь глаголю вам: аще зерно пшенично пад на земли не умрет, то едино пребывает: аще же умрет, мног плод сотворит:
25 любяй душу свою погубит ю, и ненавидяй души своея в мире сем в живот вечный сохранит ю:
26 аще кто Мне служит, Мне да последствует, и идеже есмь Аз, ту и слуга Мой будет: и аще кто Мне служит, почтит его Отец (Мой):
27 ныне душа Моя возмутися: и что реку? Отче, спаси Мя от часа сего: но сего ради приидох на час сей:
28 Отче, прослави имя Твое. Прииде же глас с небесе: и прославих, и паки прославлю.
29 Народ же стояй и слышав, глаголаху: гром бысть. Инии глаголаху: Ангел глагола Ему.
30 Отвеща Иисус и рече: не Мене ради глас сей бысть, но народа ради:
31 ныне суд есть миру сему: ныне князь мира сего изгнан будет вон:
32 и аще Аз вознесен буду от земли, вся привлеку к Себе.
33 Сие же глаголаше, назнаменуя, коею смертию хотяше умрети.
34 Отвеща Ему народ: мы слышахом от закона, яко Христос пребывает во веки: како Ты глаголеши: вознестися подобает Сыну Человеческому? Кто есть Сей Сын Человеческий?
35 Рече же им Иисус: еще мало время свет в вас есть: ходите, дондеже свет имате, да тма вас не имет: и ходяй во тме не весть, камо идет:
36 дондеже свет имате, веруйте во свет, да сынове света будете. Сия глагола Иисус, и отшед скрыся от них.
37 Толика знамения сотворшу Ему пред ними, не вероваху в Него,
38 да сбудется слово Исаии пророка, еже рече: Господи, кто верова слуху нашему, и мышца Господня кому открыся?
39 Сего ради не можаху веровати, яко паки рече Исаиа:
40 ослепи очи их и окаменил есть сердца их, да не видят очима, ни разумеют сердцем, и обратятся, и исцелю их.
41 Сия рече Исаиа, егда виде славу Его и глагола о Нем.
42 Обаче убо и от князь мнози вероваша в Него, но фарисей ради не исповедоваху, да не из сонмищ изгнани будут:
43 возлюбиша бо паче славу человеческую, неже славу Божию.
44 Иисус же воззва и рече: веруяй в Мя не верует в Мя, но в Пославшаго Мя:
45 и видяй Мя видит Пославшаго Мя:
46 Аз свет в мир приидох, да всяк веруяй в Мя во тме не пребудет:
47 и аще кто услышит глаголголы Моя и не верует, Аз не сужду ему: не приидох бо, да сужду мирови, но да спасу мир:
48 отметаяйся Мене и не приемляй глаголгол Моих имать судящаго ему: слово, еже глаголах, то судит ему в последний день:
49 яко Аз от Себе не глаголах, но пославый Мя Отец, Той Мне заповедь даде, что реку и что возглаголю:
50 и вем, яко заповедь Его живот вечный есть: яже убо Аз глаголю, якоже рече Мне Отец, тако глаголю.

=== 13 ===

1 Прежде же праздника Пасхи, ведый Иисус, яко прииде Ему час, да прейдет от мира сего ко Отцу, возлюбль Своя сущыя в мире, до конца возлюби их.
2 И вечери бывшей, диаволу уже вложившу в сердце Иуде Симонову Искариотскому, да Его предаст,
3 ведый Иисус, яко вся даде Ему Отец в руце, и яко от Бога изыде и к Богу грядет:
4 воста от вечери и положи ризы, и приемь лентион, препоясася:
5 потом влия воду во умывалницу и начат умывати ноги учеником и отирати лентием, имже бе препоясан.
6 Прииде же к Симону Петру, и глагола Ему той: Господи, Ты ли мои умыеши нозе?
7 Отвеща Иисус и рече ему: еже Аз творю, ты не веси ныне, уразумееши же по сих.
8 Глагола Ему Петр: не умыеши ногу моею во веки. Отвеща ему Иисус: аще не умыю тебе, не имаши части со Мною.
9 Глагола Ему Симон Петр: Господи, не нозе мои токмо, но и руце и главу.
10 Глагола ему Иисус: измовенный не требует, токмо нозе умыти, есть бо весь чист: и вы чисти есте, но не вси.
11 Ведяше бо предающаго Его: сего ради рече, яко не вси чисти есте.
12 Егда же умы ноги их, прият ризы Своя, возлег паки, рече им: весте ли, что сотворих вам?
13 Вы глашаете Мя Учителя и Господа, и добре глаголете: есмь бо.
14 Аще убо Аз умых ваши нозе, Господь и Учитель, и вы должни есте друг другу умывати нозе:
15 образ бо дах вам, да, якоже Аз сотворих вам, и вы творите.
16 Аминь, аминь глаголю вам: несть раб болий господа своего, ни посланник болий пославшаго его.
17 Аще сия весте, блажени есте, аще творите я.
18 Не о всех вас глаголю: Аз (бо) вем, ихже избрах: но да Писание сбудется: ядый со Мною хлеб воздвиже на Мя пяту свою.
19 Отселе глаголю вам, прежде даже не будет, да, егда будет, веру имете, яко Аз есмь.
20 Аминь, аминь глаголю вам: приемляй, аще кого послю, Мене приемлет: а приемляй Мене приемлет Пославшаго Мя.
21 Сия рек Иисус возмутися духом и свидетелствова и рече: аминь, аминь глаголю вам, яко един от вас предаст Мя.
22 Сзирахуся убо между собою ученицы, недоумеющеся, о ком глаголет.
23 Бе же един от ученик Его возлежя на лоне Иисусове, егоже любляше Иисус:
24 поману же сему Симон Петр вопросити, кто бы был, о немже глаголет.
25 Напад же той на перси Иисусовы, глагола Ему: Господи, кто есть?
26 Отвеща Иисус: той есть, емуже Аз омочив хлеб подам. И омочь хлеб, даде Иуде Симонову Искариотскому.
27 И по хлебе тогда вниде в онь сатана. Глагола убо ему Иисус: еже твориши, сотвори скоро.
28 Сего же никтоже разуме от возлежащих, к чесому рече ему.
29 Нецыи же мняху, понеже ковчежец имяше Иуда, яко глаголет ему Иисус: купи, еже требуем на праздник: или нищым да нечто даст.
30 Приим же он хлеб, абие изыде: бе же нощь. Егда изыде,
31 глагола Иисус: ныне прославися Сын Человеческий, и Бог прославися о Нем:
32 аще Бог прославися о Нем, и Бог прославит Его в Себе, и абие прославит Его.
33 Чадца, еще с вами мало есмь: взыщете Мене, и якоже рех Иудеом, яко аможе Аз иду, вы не можете приити: и вам глаголю ныне.
34 Заповедь новую даю вам, да любите друг друга: якоже возлюбих вы, да и вы любите себе:
35 о сем разумеют вси, яко Мои ученицы есте, аще любовь имате между собою.
36 Глагола Ему Симон Петр: Господи, камо идеши? Отвеща ему Иисус: аможе (Аз) иду, не можеши ныне по Мне ити: последи же по Мне идеши.
37 Глагола Ему Петр: Господи, почто не могу ныне по Тебе ити? (ныне) душу мою за Тя положу.
38 Отвеща ему Иисус: душу ли твою за Мя положиши? Аминь, аминь глаголю тебе: не возгласит алектор, дондеже отвержешися Мене трищи.

=== 14 ===

1 Да не смущается сердце ваше: веруйте в Бога, и в Мя веруйте:
2 в дому Отца Моего обители многи суть: аще ли же ни, рекл бых вам: иду уготовати место вам:
3 и аще уготовлю место вам, паки прииду и поиму вы к Себе, да идеже есмь Аз, и вы будете:
4 и аможе Аз иду, весте, и путь весте.
5 Глагола Ему Фома: Господи, не вемы, камо идеши: и како можем путь ведети?
6 Глагола ему Иисус: Аз есмь путь и истина и живот: никтоже приидет ко Отцу, токмо Мною:
7 аще Мя бысте знали, и Отца Моего знали бысте (убо): и отселе познасте Его, и видесте Его.
8 Глагола Ему Филипп: Господи, покажи нам Отца, и довлеет нам.
9 Глагола ему Иисус: толико время с вами есмь, и не познал еси Мене, Филиппе? Видевый Мене виде Отца: и како ты глаголеши: покажи нам Отца?
10 Не веруеши ли, яко Аз во Отце, и Отец во Мне есть? Глаголголы, яже Аз глаголю вам, о Себе не глаголю: Отец же во Мне пребываяй, Той творит дела:
11 веруйте Мне, яко Аз во Отце, и Отец во Мне: аще ли же ни, за та дела веру имите Ми.
12 Аминь, аминь глаголю вам: веруяй в Мя, дела, яже Аз творю, и той сотворит, и болша сих сотворит: яко Аз ко Отцу Моему гряду:
13 и еже аще что просите (от Отца) во имя Мое, то сотворю, да прославится Отец в Сыне:
14 (и) аще чесо просите во имя Мое, Аз сотворю.
15 Аще любите Мя, заповеди Моя соблюдите,
16 и Аз умолю Отца, и иного Утешителя даст вам, да будет с вами в век,
17 Дух истины, Егоже мир не может прияти, яко не видит Его, ниже знает Его: вы же знаете Его, яко в вас пребывает и в вас будет.
18 Не оставлю вас сиры: прииду к вам:
19 еще мало, и мир ктому не увидит Мене: вы же увидите Мя, яко Аз живу, и вы живи будете:
20 в той день уразумеете вы, яко Аз во Отце Моем, и вы во Мне, и Аз в вас.
21 Имеяй заповеди Моя и соблюдаяй их, той есть любяй Мя: а любяй Мя возлюблен будет Отцем Моим, и Аз возлюблю его и явлюся ему Сам.
22 Глагола Ему Иуда не Искариотский: Господи, и что бысть, яко нам хощеши явитися, а не мирови?
23 Отвеща Иисус и рече ему: аще кто любит Мя, слово Мое соблюдет: и Отец Мой возлюбит его, и к нему приидема и обитель у него сотворима:
24 не любяй Мя словес Моих не соблюдает: и слово, еже слышасте, несть Мое, но пославшаго Мя Отца.
25 Сия глаголах вам в вас сый:
26 Утешитель же, Дух Святый, Егоже послет Отец во имя Мое, той вы научит всему и воспомянет вам вся, яже рех вам.
27 Мир оставляю вам, мир Мой даю вам: не якоже мир дает, Аз даю вам. Да не смущается сердце ваше, ни устрашает.
28 Слышасте, яко Аз рех вам: иду и прииду к вам. Аще бысте любили Мя, возрадовалися бысте (убо), яко рех: иду ко Отцу: яко Отец Мой болий Мене есть.
29 И ныне рех вам, прежде даже не будет, да, егда будет, веру имете.
30 Ктому не много глаголю с вами: грядет бо сего мира князь и во Мне не имать ничесоже.
31 Но да разумеет мир, яко люблю Отца, и якоже заповеда Мне Отец, тако творю: востаните, идем отсюду.

=== 15 ===

1 Аз есмь лоза истинная, и Отец Мой делатель есть:
2 всяку розгу о Мне не творящую плода, измет ю: и всяку творящую плод, отребит ю, да множайший плод принесет.
3 Уже вы чисти есте за слово, еже глаголах вам.
4 Будите во Мне, и Аз в вас. Якоже розга не может плода сотворити о себе, аще не будет на лозе, тако и вы, аще во Мне не пребудете.
5 Аз есмь лоза, вы (же) рождие: (и) иже будет во Мне, и Аз в нем, той сотворит плод мног, яко без Мене не можете творити ничесоже:
6 аще кто во Мне не пребудет, извержется вон, якоже розга, и изсышет: и собирают ю и во огнь влагают, и сгарает:
7 аще пребудете во Мне и глаголголы Мои в вас пребудут, егоже аще хощете, просите, и будет вам:
8 о сем прославися Отец Мой, да плод мног сотворите и будете Мои учениицы.
9 Якоже возлюби Мя Отец, и Аз возлюбих вас: будите в любви Моей:
10 аще заповеди Моя соблюдете, пребудете в любви Моей, якоже Аз заповеди Отца Моего соблюдох и пребываю в Его любви.
11 Сия глаголах вам, да радость Моя в вас будет и радость ваша исполнится.
12 Сия есть заповедь Моя, да любите друг друга, якоже возлюбих вы:
13 болши сея любве никтоже имать, да кто душу свою положит за други своя.
14 Вы друзи Мои есте, аще творите, елика Аз заповедаю вам:
15 не ктому вас глаголю рабы, яко раб не весть, что творит господь его: вас же рекох други, яко вся, яже слышах от Отца Моего, сказах вам.
16 Не вы Мене избрасте, но Аз избрах вас и положих вас, да вы идете и плод принесете, и плод ваш пребудет, да, егоже аще просите от Отца во имя Мое, даст вам.
17 Сия заповедаю вам, да любите друг друга.
18 Аще мир вас ненавидит, ведите, яко Мене прежде вас возненавиде:
19 аще от мира бысте были, мир убо свое любил бы: якоже от мира несте, но Аз избрах вы от мира, сего ради ненавидит вас мир.
20 Поминайте слово, еже Аз рех вам: несть раб болий господа своего: аще Мене изгнаша, и вас изженут: аще слово Мое соблюдоша, и ваше соблюдут:
21 но сия вся творят вам за имя Мое, яко не ведят Пославшаго Мя.
22 Аще не бых пришел и глаголал им, греха не быша имели: ныне же вины не имут о гресе своем:
23 ненавидяй Мене, и Отца Моего ненавидит:
24 аще дел не бых сотворил в них, ихже ин никтоже сотвори, греха не быша имели: ныне же и видеша, и возненавидеша Мене и Отца Моего:
25 но да сбудется слово, писанное в законе их, яко возненавидеша Мя туне.
26 Егда же приидет Утешитель, Егоже Аз послю вам от Отца, Дух истины, Иже от Отца исходит, Той свидетелствует о Мне:
27 и вы же свидетелствуете, яко искони со Мною есте.

=== 16 ===

1 Сия глаголах вам, да не соблазнитеся.
2 От сонмищ ижденут вы: но приидет час, да всяк, иже убиет вы, возмнится службу приносити Богу:
3 и сия сотворят, яко не познаша Отца, ни Мене.
4 Но сия глаголах вам, да, егда приидет час, воспомянете сия, яко Аз рех вам: сих же вам исперва не рех, яко с вами бех.
5 Ныне же иду к Пославшему Мя, и никтоже от вас вопрошает Мене: камо идеши?
6 Но яко сия глаголах вам, скорби исполних сердца ваша.
7 Но Аз истину вам глаголю: уне есть вам, да Аз иду: аще бо не иду Аз, Утешитель не приидет к вам: аще (ли) же иду, послю Его к вам,
8 и пришед Он обличит мир о гресе и о правде и о суде:
9 о гресе убо, яко не веруют в Мя:
10 о правде же, яко ко Отцу Моему иду, и ктому не видите Мене:
11 о суде же, яко князь мира сего осужден бысть.
12 Еще много имам глаголати вам, но не можете носити ныне:
13 егда же приидет Он, Дух истины, наставит вы на всяку истину: не от Себе бо глаголати имать, но елика аще услышит, глаголати имать, и грядущая возвестит вам:
14 Он Мя прославит, яко от Моего приимет и возвестит вам.
15 Вся, елика имать Отец, Моя суть: сего ради рех, яко от Моего приимет и возвестит вам.
16 Вмале, и (ктому) не видите Мене: и паки вмале, и узрите Мя, яко иду ко Отцу.
17 Реша же от ученик Его к себе: что есть сие, еже глаголет нам: вмале, и не видите Мене: и паки вмале, и узрите Мя: и: яко Аз иду ко Отцу?
18 Глаголаху убо: что сие есть, еже глаголет: вмале? Не вемы, что глаголет.
19 Разуме же Иисус, яко хотяху Его вопрошати, и рече им: о сем ли стязаетеся между собою, яко рех: вмале, и не видите Мене: и паки вмале, и узрите Мя?
20 Аминь, аминь глаголю вам, яко восплачетеся и возрыдаете вы, а мир возрадуется: вы же печальни будете, но печаль ваша в радость будет:
21 жена егда раждает, скорбь имать, яко прииде год ея: егда же родит отроча, ктому не помнит скорби за радость, яко родися человек в мир:
22 и вы же печаль имате убо ныне: паки же узрю вы, и возрадуется сердце ваше, и радости вашея никтоже возмет от вас:
23 и в той день Мене не воспросите ничесоже. Аминь, аминь глаголю вам, яко елика аще (чесо) просите от Отца во имя Мое, даст вам:
24 доселе не просисте ничесоже во имя Мое: просите, и приимете, да радость ваша исполнена будет.
25 Сия в притчах глаголах вам: но приидет час, егда ктому в притчах не глаголю вам, но яве о Отце возвещу вам.
26 В той день во имя Мое воспросите, и не глаголю вам, яко Аз умолю Отца о вас:
27 Сам бо Отец любит вы, яко вы Мене возлюбисте и веровасте, яко Аз от Бога изыдох.
28 Изыдох от Отца и приидох в мир: (и) паки оставляю мир и иду ко Отцу.
29 Глаголаша Ему ученицы Его: се, ныне не обинуяся глаголеши, а притчи ни коеяже не глаголеши:
30 ныне вемы, яко веси вся и не требуеши, да кто Тя вопрошает: о сем веруем, яко от Бога изшел еси.
31 Отвеща им Иисус: ныне ли веруете?
32 Се, грядет час, и ныне прииде, да разыдетеся кийждо во своя и Мене единаго оставите: и несмь един, яко Отец со Мною есть:
33 сия глаголах вам, да во Мне мир имате: в мире скорбни будете: но дерзайте, (яко) Аз победих мир.

=== 17 ===

1 Сия глагола Иисус и возведе очи Свои на небо и рече: Отче, прииде час: прослави Сына Твоего, да и Сын Твой прославит Тя:
2 якоже дал еси Ему власть всякия плоти, да всяко, еже дал еси Ему, даст им живот вечный:
3 се же есть живот вечный, да знают Тебе единаго истиннаго Бога, и Егоже послал еси Иисус Христа.
4 Аз прославих Тя на земли, дело соверших, еже дал еси Мне да сотворю:
5 и ныне прослави Мя Ты, Отче, у Тебе Самого славою, юже имех у Тебе прежде мир не бысть.
6 Явих имя Твое человеком, ихже дал еси Мне от мира: Твои беша, и Мне их дал еси, и слово Твое сохраниша:
7 ныне разумеша, яко вся, елика дал еси Мне, от Тебе суть:
8 яко глаголголы, ихже дал еси Мне, дах им, и тии прияша и разумеша воистинну, яко от Тебе изыдох, и вероваша, яко Ты Мя послал еси.
9 Аз о сих молю: не о (всем) мире молю, но о тех, ихже дал еси Мне, яко Твои суть:
10 и Моя вся Твоя суть, и Твоя Моя: и прославихся в них:
11 и ктому несмь в мире, и сии в мире суть, и Аз к Тебе гряду. Отче Святый, соблюди их во имя Твое, ихже дал еси Мне, да будут едино, якоже (и) Мы.
12 Егда бех с ними в мире, Аз соблюдах их во имя Твое: ихже дал еси Мне, сохраних, и никтоже от них погибе, токмо сын погибельный, да сбудется Писание:
13 ныне же к Тебе гряду, и сия глаголю в мире, да имут радость Мою исполнену в себе.
14 Аз дах им слово Твое, и мир возненавиде их, яко не суть от мира, якоже (и) Аз от мира несмь:
15 не молю, да возмеши их от мира, но да соблюдеши их от неприязни:
16 от мира не суть, якоже (и) Аз от мира несмь:
17 святи их во истину Твою: слово Твое истина есть.
18 Якоже Мене послал еси в мир, и Аз послах их в мир,
19 и за них Аз свящу Себе, да и тии будут священи во истину.
20 Не о сих же молю токмо, но и о верующих словесе их ради в Мя,
21 да вси едино будут: якоже Ты, Отче, во Мне, и Аз в Тебе, да и тии в Нас едино будут: да (и) мир веру имет, яко Ты Мя послал еси:
22 и Аз славу, юже дал еси Мне, дах им: да будут едино, якоже Мы едино есма:
23 Аз в них, и Ты во Мне: да будут совершени во едино, и да разумеет мир, яко Ты Мя послал еси и возлюбил еси их, якоже Мене возлюбил еси.
24 Отче, ихже дал еси Мне, хощу, да идеже есмь Аз, и тии будут со Мною, да видят славу Мою, юже дал еси Мне, яко возлюбил Мя еси прежде сложения мира.
25 Отче праведный, и мир Тебе не позна, Аз же Тя познах, и сии познаша, яко Ты Мя послал еси:
26 и сказах им имя Твое, и скажу, да любы, еюже Мя еси возлюбил, в них будет, и Аз в них.

=== 18 ===

1 (И) сия рек Иисус, изыде со ученики Своими на он пол потока Кедрска, идеже бе вертоград, в оньже вниде Сам и ученицы Его:
2 ведяше же Иуда предаяй Его место, яко множицею собирашеся Иисус ту со ученики Своими.
3 Иуда убо приемь спиру и от архиерей и фарисей слуги, прииде тамо со светилы и свещами и оружии.
4 Иисус же ведый вся грядущая Нань, изшед рече им: кого ищете?
5 Отвещаша Ему: Иисуса Назореа. Глагола им Иисус: Аз есмь. Стояше же и Иуда, иже предаяше Его, с ними.
6 Егда же рече им: Аз есмь, идоша вспять и падоша на земли.
7 Паки убо вопроси их (Иисус): кого ищете? Они же реша: Иисуса Назореа.
8 Отвеща Иисус: рех вам, яко Аз есмь: аще убо Мене ищете, оставите сих ити:
9 да сбудется слово, еже рече, яко ихже дал еси Мне, не погубих от них ни когоже.
10 Симон же Петр, имый нож, извлече его и удари архиереова раба и уреза ему ухо десное: бе же имя рабу Малх.
11 Рече убо Иисус Петрови: вонзи нож в ножницу: чашу, юже даде Мне Отец, не имам ли пити ея?
12 Спира же и тысящник и слуги Иудейстии яша Иисуса и связаша Его,
13 и ведоша Его ко Анне первее: бе бо тесть Каиафе, иже бе архиерей лету тому:
14 бе же Каиафа давый совет Иудеом, яко уне есть единому человеку умрети за люди.
15 По Иисусе же идяше Симон Петр и другий ученик: ученик же той бе знаемь архиереови и вниде со Иисусом во двор архиереов:
16 Петр же стояше при дверех вне. Изыде убо ученик той, иже бе знаемь архиереови, и рече двернице и введе Петра.
17 Глагола же раба дверница Петрови: еда и ты ученик еси Человека Сего? Глагола он: несмь.
18 Стояху же раби и слуги огнь сотворше, яко зима бе, и греяхуся: бе же с ними Петр стоя и греяся.
19 Архиерей же вопроси Иисуса о ученицех Его и о учении Его.
20 Отвеща ему Иисус: Аз не обинуяся глаголах миру: Аз всегда учах на сонмищих и в церкви, идеже всегда Иудее снемлются, и тай не глаголах ничесоже:
21 что Мя вопрошаеши? Вопроси слышавших, что глаголах им: се, сии ведят, яже рех Аз.
22 Сия же рекшу Ему, един от предстоящих слуг удари в ланиту Иисуса, рек: тако ли отвещаваеши архиереови?
23 Отвеща ему Иисус: аще зле глаголах, свидетелствуй о зле: аще ли добре, что Мя биеши?
24 Посла же Его Анна связана к Каиафе архиереови.
25 Бе же Симон Петр стоя и греяся. Реша же ему: еда и ты от ученик Его еси? Он (же) отвержеся и рече: несмь.
26 Глагола един от раб архиереовых, южика сый, емуже Петр уреза ухо: не аз ли тя видех в вертограде с Ним?
27 Паки убо Петр отвержеся, и абие петель возгласи.
28 Ведоша же Иисуса от Каиафы в претор. Бе же утро: и тии не внидоша в претор, да не осквернятся, но да ядят пасху.
29 Изыде же Пилат к ним вон и рече: кую речь приносите на Человека Сего?
30 Отвещаша и реша ему: аще не бы (был) Сей злодей, не быхом предали Его тебе.
31 Рече же им Пилат: поимите Его вы и по закону вашему судите Ему. Реша же ему Иудее: нам не достоит убити ни когоже:
32 да слово Иисусово сбудется, еже рече, назнаменуя, коею смертию хотяше умрети.
33 Вниде убо паки Пилат в претор и пригласи Иисуса и рече Ему: Ты ли еси Царь Иудейск?
34 Отвеща ему Иисус: о себе ли ты сие глаголеши, или инии тебе рекоша о Мне?
35 Отвеща Пилат: еда аз Жидовин есмь? Род Твой и архиерее предаша Тя мне: что еси сотворил?
36 Отвеща Иисус: Царство Мое несть от мира сего: аще от мира сего было бы Царство Мое, слуги Мои (убо) подвизалися быша, да не предан бых был Иудеом: ныне же Царство Мое несть отсюду.
37 Рече же Ему Пилат: убо Царь ли еси Ты? Отвеща Иисус: ты глаголеши, яко Царь есмь Аз: Аз на сие родихся и на сие приидох в мир, да свидетелствую истину: (и) всяк, иже есть от истины, послушает гласа Моего.
38 Глагола Ему Пилат: что есть истина? И сие рек, паки изыде ко Иудеом и глагола им: аз ни единыя вины обретаю в Нем:
39 есть же обычай вам, да единаго вам отпущу на Пасху: хощете ли убо, (да) отпущу вам Царя Иудейска?
40 Возопиша же паки вси, глаголюще: не Сего, но Варавву. Бе же Варавва разбойник. 

=== 19 ===

1 Тогда убо Пилат поят Иисуса и би (Его):
2 и воини сплетше венец от терния, возложиша Ему на главу, и в ризу багряну облекоша Его,
3 и глаголаху: радуйся, Царю Иудейский. И бияху Его по ланитома.
4 Изыде убо паки вон Пилат и глагола им: се, извожду Его вам вон, да разумеете, яко в Нем ни единыя вины обретаю.
5 Изыде же вон Иисус, нося терновен венец и багряну ризу. И глагола им: се, Человек.
6 Егда же видеша Его архиерее и слуги, возопиша глаголюще: распни, распни Его. Глагола им Пилат: поимите Его вы и распните, аз бо не обретаю в Нем вины.
7 Отвещаша ему Иудее: мы закон имамы, и по закону нашему должен есть умрети, яко Себе Сына Божия сотвори.
8 Егда убо слыша Пилат сие слово, паче убояся,
9 и вниде в претор паки и глагола Иисусови: откуду еси Ты? Иисус же ответа не даде ему.
10 Глагола же Ему Пилат: мне ли не глаголеши? Не веси ли, яко власть имам распяти Тя и власть имам пустити Тя?
11 Отвеща Иисус: не имаши власти ни единыя на Мне, аще не бы ти дано свыше: сего ради предавый Мя тебе болий грех имать.
12 От сего искаше Пилат пустити Его. Иудее же вопияху, глаголюще: аще Сего пустиши, неси друг кесарев: всяк, яже царя себе творит, противится кесарю.
13 Пилат убо слышав сие слово, изведе вон Иисуса и седе на судищи, на месте глаголемем Лифостротон, еврейски же Гаввафа.
14 Бе же пяток Пасце, час же яко шестый. И глагола Иудеом: се, Царь ваш.
15 Они же вопияху: возми, возми, распни Его. Глагола им Пилат: Царя ли вашего распну? Отвещаша архиерее: не имамы царя токмо кесаря.
16 Тогда убо предаде Его им, да распнется. Поемше же Иисуса и ведоша:
17 и нося крест Свой, изыде на глаголемое Лобное место, еже глаголется еврейски Голгофа,
18 идеже пропяша Его и с Ним ина два сюду и сюду, посреде же Иисуса.
19 Написа же и титла Пилат и положи на кресте. Бе же написано: Иисус Назорянин, Царь Иудейский.
20 Сего же титла мнози чтоша от Иудей, яко близ бе место града, идеже пропяша Иисуса: и бе написано еврейски, гречески, римски.
21 Глаголаху убо Пилату архиерее Иудейстии: не пиши: Царь Иудейский: но яко Сам рече: Царь есмь Иудейский.
22 Отвеща Пилат: еже писах, писах.
23 Воини же, егда пропяша Иисуса, прияша ризы Его и сотвориша четыри части, коемуждо воину часть, и хитон: бе же хитон нешвен, свыше исткан весь.
24 Реша же к себе: не предерем его, но метнем жребия о нем, кому будет: да сбудется Писание, глаголющее: разделиша ризы Моя себе и о иматисме Моей меташа жребия. Воини убо сия сотвориша.
25 Стояху же при кресте Иисусове Мати Его и сестра Матере Его Мариа Клеопова и Мариа Магдалина.
26 Иисус же видев Матерь и ученика стояща, егоже любляше, глагола Матери Своей: Жено, се, сын Твой.
27 Потом глагола ученику: се, Мати твоя. И от того часа поят Ю ученик во своя си.
28 Посем ведый Иисус, яко вся уже совершишася, да сбудется Писание, глагола: жажду.
29 Сосуд же стояше полн оцта. Они же исполнивше губу оцта и на трость вонзше, придеша ко устом Его.
30 Егда же прият оцет Иисус, рече: совершишася. И преклонь главу, предаде дух.
31 Иудее же, понеже пяток бе, да не останут на кресте телеса в субботу, бе бо велик день тоя субботы, молиша Пилата, да пребиют голени их и возмут.
32 Приидоша же воини, и первому убо пребиша голени, и другому распятому с Ним:
33 на Иисуса же пришедше, яко видеша Его уже умерша, не пребиша Ему голений,
34 но един от воин копием ребра Ему прободе, и абие изыде кровь и вода.
35 И видевый свидетелствова, и истинно есть свидетелство его, и той весть, яко истину глаголет, да вы веру имете:
36 быша бо сия, да сбудется Писание: кость не сокрушится от Него.
37 И паки другое Писание глаголет: воззрят Нань, Егоже прободоша.
38 По сих же моли Пилата Иосиф, иже от Аримафеа, сый ученик Иисусов, потаен же страха ради Иудейска, да возмет тело Иисусово: и повеле Пилат. Прииде же и взят тело Иисусово.
39 Прииде же и Никодим, пришедый ко Иисусови нощию прежде, нося смешение смирнено и алойно, яко литр сто.
40 Прияста же тело Иисусово и обвиста е ризами со ароматы, якоже обычай есть Иудеом погребати.
41 Бе же на месте, идеже распятся, верт, и в верте гроб нов, в немже николиже никтоже положен бе:
42 ту убо пятка ради Иудейска, яко близ бяше гроб, положиста Иисуса.

=== 20 ===

1 Во едину же от суббот Мариа Магдалина прииде заутра, еще сущей тме, на гроб, и виде камень взят от гроба:
2 тече убо и прииде к Симону Петру и к другому ученику, егоже любляше Иисус, и глагола има: взяша Господа от гроба, и не вем, где положиша Его.
3 Изыде же Петр и другий ученик и идяста ко гробу:
4 течаста же оба вкупе: и другий ученик тече скорее Петра и прииде прежде ко гробу,
5 и приник виде ризы лежащя: обаче не вниде.
6 Прииде же Симон Петр вслед его, и вниде во гроб, и виде ризы (едины) лежащя
7 и сударь, иже бе на главе Его, не с ризами лежащь, но особь свит на единем месте.
8 Тогда убо вниде и другий ученик, пришедый прежде ко гробу, и виде и верова:
9 не у бо ведяху Писания, яко подобает Ему из мертвых воскреснути.
10 Идоста же паки к себе ученика.
11 Мариа же стояше у гроба вне плачущи: якоже плакашеся, приниче во гроб,
12 и виде два Ангела в белых (ризах) седяща, единаго у главы и единаго у ногу, идеже бе лежало тело Иисусово.
13 И глаголаста ей она: жено, что плачешися? Глагола има: яко взяша Господа моего, и не вем, где положиша Его.
14 И сия рекши обратися вспять и виде Иисуса стояща, и не ведяше, яко Иисус есть.
15 Глагола ей Иисус: жено, что плачеши? Кого ищеши? Она (же) мнящи, яко вертоградарь есть, глагола Ему: господи, аще ты еси взял Его, повеждь ми, где еси положил Его, и аз возму Его.
16 Глагола ей Иисус: Марие. Она (же) обращшися глагола Ему: Раввуни, еже глаголется, Учителю.
17 Глагола ей Иисус: не прикасайся Мне, не у бо взыдох ко Отцу Моему: иди же ко братии Моей и рцы им: восхожду ко Отцу Моему и Отцу вашему, и Богу Моему и Богу вашему.
18 Прииде (же) Мариа Магдалина поведающи учеником, яко виде Господа, и сия рече ей.
19 Сущу же позде в день той во едину от суббот, и дверем затворенным, идеже бяху ученицы (Его) собрани, страха ради Иудейска, прииде Иисус и ста посреде и глагола им: мир вам.
20 И сие рек, показа им руце (и нозе) и ребра Своя. Возрадовашася убо ученицы, видевше Господа.
21 Рече же им Иисус паки: мир вам: якоже посла Мя Отец, и Аз посылаю вы.
22 И сие рек, дуну и глагола им: приимите Дух Свят:
23 имже отпустите грехи, отпустятся им: и имже держите, держатся.
24 Фома же, един от обоюнадесяте, глаголемыи Близнец, не бе (ту) с ними, егда прииде Иисус.
25 Глаголаху же ему друзии ученицы: видехом Господа. Он же рече им: аще не вижу на руку Его язвы гвоздинныя, и вложу перста моего в язвы гвоздинныя, и вложу руку мою в ребра Его, не иму веры.
26 И по днех осмих паки бяху внутрь ученицы Его, и Фома с ними. Прииде Иисус дверем затворенным, и ста посреде (их) и рече: мир вам.
27 Потом глагола Фоме: принеси перст твой семо и виждь руце Мои: и принеси руку твою и вложи в ребра Моя: и не буди неверен, но верен.
28 И отвеща Фома и рече Ему: Господь мой и Бог мой.
29 Глагола ему Иисус: яко видев Мя, веровал еси: блажени не видевшии и веровавше.
30 Многа же и ина знамения сотвори Иисус пред ученики Своими, яже не суть писана в книгах сих:
31 сия же писана быша, да веруете, яко Иисус есть Христос Сын Божий, и да верующе живот имате во имя Его.

=== 21 ===

1 Посем явися паки Иисус учеником (Своим, востав от мертвых,) на мори Тивериадстем. Явися же сице:
2 бяху вкупе Симон Петр, и Фома нарицаемыи Близнец, и Нафанаил, иже (бе) от Каны Галилейския, и сына Зеведеова, и ина от ученик Его два.
3 Глагола им Симон Петр: иду рыбы ловити. Глаголаша ему: идем и мы с тобою. Изыдоша (же) и вседоша абие в корабль, и в ту нощь не яша ничесоже.
4 Утру же бывшу, ста Иисус при брезе: не познаша же ученицы, яко Иисус есть.
5 Глагола же им Иисус: дети, еда что снедно имате? Отвещаша Ему: ни.
6 Он же рече им: вверзите мрежу о десную страну корабля и обрящете. Ввергоша же и ктому не можаху привлещи ея от множества рыб.
7 Глагола же ученик той, егоже любляше Иисус, Петрови: Господь есть. Симон же Петр слышав, яко Господь есть, епендитом препоясася, бе бо наг, и ввержеся в море:
8 а друзии ученицы кораблецем приидоша, не беша бо далече от земли, но яко две сте лактей, влекуще мрежу рыб.
9 Егда убо излезоша на землю, видеша огнь лежащь и рыбу на нем лежащу и хлеб.
10 (И) глагола им Иисус: принесите от рыб, яже ясте ныне.
11 Влез (же) Симон Петр, извлече мрежу на землю, полну великих рыб сто (и) пятьдесят (и) три: и толико сущым, не проторжеся мрежа.
12 Глагола им Иисус: приидите, обедуйте. Ни един же смеяше от ученик истязати Его: Ты кто еси? Ведяще, яко Господь есть.
13 Прииде же Иисус, и прият хлеб и даде им, и рыбу такожде.
14 Се уже третие явися Иисус учеником Своим, востав от мертвых.
15 Егда же обедоваше, глагола Симону Петру Иисус: Симоне Ионин, любиши ли Мя паче сих? Глагола Ему: ей, Господи, Ты веси, яко люблю Тя. Глагола ему: паси агнцы Моя.
16 Глагола ему паки второе: Симоне Ионин, любиши ли Мя? Глагола Ему: ей, Господи, Ты веси, яко люблю Тя. Глагола ему: паси овцы Моя.
17 Глагола ему третие: Симоне Ионин, любиши ли Мя? Оскорбе (же) Петр, яко рече ему третие: любиши ли Мя? И глагола Ему: Господи, Ты вся веси: Ты веси, яко люблю Тя. Глагола ему Иисус: паси овцы Моя:
18 аминь, аминь глаголю тебе: егда был еси юн, поясался еси сам и ходил еси, аможе хотел еси: егда же состареешися, воздежеши руце твои, и ин тя пояшет и ведет, аможе не хощеши.
19 Сие же рече, назнаменуя, коею смертию прославит Бога. И сия рек, глагола ему: иди по Мне.
20 Обращься же Петр виде ученика, егоже любляше Иисус, вслед идуща, иже и возлеже на вечери на перси Его и рече: Господи, кто есть предаяй Тя?
21 Сего видев Петр, глагола Иисусови: Господи, сей же что?
22 Глагола ему Иисус: аще хощу, да той пребывает, дондеже прииду, что к тебе? Ты по Мне гряди.
23 Изыде же слово се в братию, яко ученик той не умрет. И не рече ему Иисус, яко не умрет, но: аще хощу тому пребывати, дондеже прииду, что к тебе?
24 Сей есть ученик свидетелствуяй о сих, иже и написа сия: и вем, яко истинно есть свидетелство его.
25 Суть же и ина многа, яже сотвори Иисус, яже аще бы по единому писана быша, ни самому мню (всему) миру вместити пишемых книг. Аминь.
