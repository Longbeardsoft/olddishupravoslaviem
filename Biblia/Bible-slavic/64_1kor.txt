
== Первое послание апостола Павла Коринфянам ==

=== 1 ===

1 Павел, зван Апостол Иисус Христов волею Божиею, и Сосфен брат,
2 церкви Божией сущей в Коринфе, освященным о Христе Иисусе, званным святым, со всеми призывающими имя Господа нашего Иисуса Христа, во всяцем месте, тех же и нашем:
3 благодать вам и мир от Бога Отца нашего и Господа Иисуса Христа.
4 Благодарю Бога моего всегда о вас, о благодати Божией данней вам о Христе Иисусе,
5 яко во всем обогатистеся о Нем, во всяцем слове и всяцем разуме,
6 якоже свидетелство Христово известися в вас:
7 яко вам не лишитися ни во единем даровании, чающым откровения Господа нашего Иисуса Христа,
8 Иже и утвердит вас даже до конца неповинных в день Господа нашего Иисуса Христа.
9 Верен Бог, Имже звани бысте во общение Сына Его Иисуса Христа, Господа нашего.
10 Молю же вы, братие, именем Господа нашего Иисуса Христа, да тожде глаголете вси, и да не будут в вас распри, да будете же утверждени в томже разумении и в тойже мысли.
11 Возвестися бо ми о вас, братие моя, (посланным) от Хлоиса, яко рвения в вас суть.
12 Глаголю же се, яко кийждо вас глаголет: аз убо есмь Павлов, аз же Аполлосов, аз же Кифин, аз же Христов.
13 Еда разделися Христос, еда Павел распятся по вас? Или во имя Павлово крестистеся?
14 Благодарю Бога, яко ни единаго от вас крестих, точию Криспа и Гаиа,
15 да не кто речет, яко в мое имя крестих.
16 Крестих же и Стефанинов дом: прочее не вем, аще кого иного крестих.
17 Не посла бо мене Христос крестити, но благовестити, не в премудрости слова, да не испразднится крест Христов.
18 Слово бо крестное погибающым убо юродство есть, а спасаемым нам сила Божия есть.
19 Писано бо есть: погублю премудрость премудрых, и разум разумных отвергу.
20 Где премудр? Где книжник? Где совопросник века сего? Не обуи ли Бог премудрость мира сего?
21 Понеже бо в премудрости Божией не разуме мир премудростию Бога, благоизволил Бог буйстовм проповеди спасти верующих.
22 Понеже и Иудее знамения просят, и Еллини премудрости ищут:
23 мы же проповедуем Христа распята, Иудеем убо соблазн, Еллином же безумие,
24 самем же званным Иудеем же и Еллином Христа, Божию силу и Божию премудрость:
25 зане буее Божие премудрее человек есть, и немощное Божие крепчае человек есть.
26 Видите бо звание ваше, братие, яко не мнози премудри по плоти, не мнози сильни, не мнози благородни:
27 но буяя мира избра Бог, да премудрыя посрамит, и немощная мира избра Бог, да посрамит крепкая:
28 и худородная мира и уничиженная избра Бог, и не сущая, да сущая упразднит,
29 яко да не похвалится всяка плоть пред Богом.
30 Из Негоже вы есте о Христе Иисусе, Иже бысть нам премудрость от Бога, правда же и освящение и избавление,
31 да, якоже пишется: хваляйся, о Господе да хвалится.

=== 2 ===

1 И аз пришед к вам, братие, приидох не по превосходному словеси или премудрости возвещая вам свидетелство Божие:
2 не судих бо ведети что в вас, точию Иисуса Христа, и Сего распята:
3 и аз в немощи и страсе и трепете мнозе бых в вас.
4 И слово мое и проповедь моя не в препретелных человеческия премудрости словесех, но в явлении духа и силы,
5 да вера ваша не в мудрости человечестей, но в силе Божией будет.
6 Премудрость же глаголем в совершенных, премудрость же не века сего, ни князей века сего престающих,
7 но глаголем премудрость Божию, в тайне сокровенную, юже предустави Бог прежде век в славу нашу,
8 юже никтоже от князей века сего разуме: аще бо быша разумели, не быша Господа славы распяли.
9 Но якоже есть писано: ихже око не виде, и ухо не слыша, и на сердце человеку не взыдоша, яже уготова Бог любящым Его.
10 Нам же Бог открыл есть Духом Своим: Дух бо вся испытует, и глубины Божия.
11 Кто бо весть от человек, яже в человеце, точию дух человека, живущий в нем? Такожде и Божия никтоже весть, точию Дух Божий.
12 Мы же не духа мира сего прияхом, но Духа иже от Бога, да вемы яже от Бога дарованная нам,
13 яже и глаголем не в наученых человеческия премудрости словесех, но в наученых Духа Святаго, духовная духовными сразсуждающе.
14 Душевен же человек не приемлет яже Духа Божия: юродство бо ему есть, и не может разумети, зане духовне востязуется.
15 Духовный же востязует убо вся, а сам той ни от единаго востязуется.
16 Кто бо разуме ум Господень, иже изяснит и? Мы же ум Христов имамы.

=== 3 ===

1 И аз, братие, не могох вам глаголати яко духовным, но яко плотяным, яко младенцем о Христе.
2 Млеком вы напоих, а не брашном: ибо не у можасте, но ниже еще можете ныне,
3 еще бо плотстии есте. Идеже бо в вас зависти и рвения и распри, не плотстии ли есте и по человеку ходите?
4 Егда бо глаголет кто: аз убо есмь Павлов, другий же: аз Аполлосов: не плотстии ли есте?
5 Кто убо есть Павел? Кто же ли Аполлос? Но точию служителие, имиже веровасте, и комуждо якоже Господь даде.
6 Аз насадих, Аполлос напои, Бог же возрасти:
7 темже ни насаждаяй есть что, ни напаяяй, но возращаяй Бог.
8 Насаждаяй же и напаяяй едино еста: кийждо же свою мзду приимет по своему труду.
9 Богу бо есмы споспешницы: Божие тяжание, Божие здание есте.
10 По благодати Божией данней мне, яко премудр архитектон основание положих, ин же назидает: кийждо же да блюдет, како назидает.
11 Основания бо инаго никтоже может положити паче лежащаго, еже есть Иисус Христос.
12 Аще ли кто назидает на основании сем злато, сребро, камение честное, дрова, сено, тростие,
13 когождо дело явлено будет: день бо явит, зане огнем открывается: и когождо дело, яковоже есть, огнь искусит.
14 (И) егоже аще дело пребудет, еже назда, мзду приимет:
15 (а) егоже дело сгорит, отщетится: сам же спасется, такожде якоже огнем.
16 Не весте ли, яко храм Божий есте, и Дух Божий живет в вас?
17 Аще кто Божий храм растлит, растлит сего Бог: храм бо Божий свят есть, иже есте вы.
18 Никтоже себе да прельщает: аще кто мнится мудр быти в вас в веце сем, буй да бывает, яко да премудр будет.
19 Премудрость бо мира сего буйство у Бога есть, писано бо есть: запинаяй премудрым в коварстве их.
20 И паки: Господь весть помышления человеческа, яко суть суетна.
21 Темже никтоже да хвалится в человецех, вся бо ваша суть:
22 аще Павел, или Аполлос, или Кифа, или мир, или живот, или смерть, или настоящая, или будущая, вся ваша суть:
23 вы же Христовы, Христос же Божий.

=== 4 ===

1 Тако нас да непщует человек, яко слуг Христовых и строителей таин Божиих:
2 а еже прочее ищется в строителех, да верен кто обрящется.
3 Мне же не велико есть, да от вас истяжуся, или от человеческаго дне: но ни сам себе востязую.
4 Ничесоже бо в себе свем, но ни о сем оправдаюся: востязуяй же мя Господь есть.
5 Темже прежде времене ничтоже судите, дондеже приидет Господь, Иже во свете приведет тайная тмы и объявит советы сердечныя, и тогда похвала будет комуждо от Бога.
6 Сия же, братие (моя), преобразих на себе и Аполлоса вас ради, да от наю научитеся не паче написанных мудрствовати, да не един по единому гордитеся на другаго.
7 Кто бо тя разсуждает? Что же имаши, егоже неси приял? Аще же и приял еси, что хвалишися яко не прием?
8 Се, сыти есте, се, обогатистеся, без нас воцаристеся: и о, дабы воцарилися есте, да и мы быхом с вами цартсвовали.
9 Мню бо, яко Бог ны посланники последния яви, яко насмертники: зане позор быхом миру и Ангелом и человеком.
10 Мы (убо) буи Христа ради, вы же мудри о Христе: мы немощни, вы же крепцы: вы славни, мы же безчестни.
11 До нынешняго часа и алчем, и жаждем, и наготуем, и страждем, и скитаемся,
12 и труждаемся, делающе своими руками. Укоряеми, благословляем: гоними, терпим:
13 хулими, утешаемся: якоже отреби миру быхом, всем попрание доселе.
14 Не срамляя вас сия пишу, но якоже чада моя возлюбленная наказую.
15 Аще бо (и) многи пестуны имате о Христе, но не многи отцы: о Христе бо Иисусе благовествованием аз вы родих.
16 Молю же вас: подобни мне бывайте, якоже аз Христу.
17 Сего ради послах к вам Тимофеа, иже ми есть чадо возлюблено и верно о Господе, иже вам воспомянет пути моя, яже о Христе Иисусе, якоже везде и во всяцей церкви учу.
18 Яко не грядущу ми к вам, разгордешася нецыи:
19 прииду же скоро к вам, аще Господь восхощет, и уразумею не слово разгордевшихся, но силу:
20 не в словеси бо Царство Божие, но в силе.
21 Что хощете? С палицею ли прииду к вам, или с любовию и духом кротости?

=== 5 ===

1 Отнюд слышится в вас блужение, и таково блужение, яковоже ни во языцех именуется, яко некоему имети жену отчую.
2 И вы разгордесте, и не паче плакасте, да измется от среды вас содеявый дело сие.
3 Зане аз убо аще не у вас сый телом, ту же живый духом, уже судих, яко тамо сый: содеявшаго сице сие,
4 о имени Господа нашего Иисуса Христа собравшымся вам и моему духу, с силою Господа нашего Иисуса Христа,
5 предати таковаго сатане во измождение плоти, да дух спасется в день Господа нашего Иисуса Христа.
6 Не добра похвала ваша. Не весте ли, яко мал квас все смешение квасит?
7 Очистите убо ветхий квас, да будете ново смешение, якоже есте безквасни: ибо Пасха наша за ны пожрен бысть Христос.
8 Темже да празднуем не в квасе ветсе, ни в квасе злобы и лукавства, но в безквасиих чистоты и истины.
9 Писах вам в послании не примешатися блудником:
10 и не всяко блудником мира сего, или лихоимцем, или хищником, или идолослужителем, понеже убо должни бы есте были от мира (сего) изыти:
11 ныне же писах вам не примешатися, аще некий, брат именуемь, будет блудник, или лихоимец, или идолослужитель, или досадитель, или пияница, или хищник: с таковым ниже ясти.
12 Что бо ми и внешних судити? Не внутренних ли вы судите?
13 Внешних же Бог судит. И измите злаго от вас самех.

=== 6 ===

1 Смеет ли кто от вас, вещь имея ко иному, судитися от неправедных, а не от святых?
2 Не весте ли, яко святии мирови имут судити? И аще вами суд приимет мир, недостойни есте судищем худым?
3 Не весте ли, яко аггелов судити имамы, а не точию житейских?
4 Житейская бо судища аще имате, уничиженных в церкви, сих посаждаете.
5 К сраму вам глаголю: тако ли несть в вас мудр ни един, иже может разсудити между братий своих?
6 Но брат с братом судится, и то пред неверными.
7 Уже убо отнюд вам срам есть, яко тяжбы имате между собою. Почто не паче обидими есте? Почто не паче лишени бываете?
8 Но вы (сами) обидите и лишаете, да еще братию.
9 Или не весте, яко неправедницы Царствия Божия не наследят? Не льстите себе: ни блудницы, ни идолослужителе, ни прелюбодее, (ни сквернителе,) ни малакии, ни мужеложницы,
10 ни лихоимцы, ни татие, ни пияницы, ни досадителе, ни хищницы Царствия Божия не наследят.
11 И сими (убо) нецыи бесте, но омыстеся, но освятистеся, но оправдистеся именем Господа нашего Иисуса Христа и Духом Бога нашего.
12 Вся ми леть суть, но не вся на пользу: вся ми леть суть, но не аз обладан буду от чего.
13 Брашна чреву, и чрево брашном: Бог же и сие и сия упразднит. Тело же не блужению, но Господеви, и Господь телу.
14 Бог же и Господа воздвиже, и нас воздвигнет силою Своею.
15 Не весте ли, яко телеса ваша удове Христовы суть? Вземь ли убо уды Христовы, сотворю уды блудничи? Да не будет.
16 Или не весте, яко прилепляяйся сквернодейце едино тело есть (с блудодейцею)? Будета бо, рече, оба в плоть едину.
17 Прилепляяйся же Господеви един дух есть (с Господем).
18 Бегайте блудодеяния: всяк (бо) грех, егоже аще сотворит человек, кроме тела есть: а блудяй во свое тело согрешает.
19 Или не весте, яко телеса ваша храм живущаго в вас Святаго Духа суть, Егоже имате от Бога, и несте свои?
20 Куплени бо есте ценою. Прославите убо Бога в телесех ваших и в душах ваших, яже суть Божия.

=== 7 ===

1 А о нихже писасте ми, добро человеку жене не прикасатися.
2 Но блудодеяния ради кийждо свою жену да имать, и каяждо (жена) своего мужа да имать.
3 Жене муж должную любовь да воздает: такожде и жена мужу.
4 Жена своим телом не владеет, но муж: такожде и муж своим телом не владеет, но жена.
5 Не лишайте себе друг друга, точию по согласию до времене, да пребываете в посте и молитве, и паки вкупе собирайтеся, да не искушает вас сатана невоздержанием вашим.
6 Сие же глаголю по совету, (а) не по повелению.
7 Хощу бо, да вси человецы будут, якоже и аз: но кийждо свое дарование имать от Бога, ов убо сице, ов же сице.
8 Глаголю же безбрачным и вдовицам: добро им есть, аще пребудут якоже и аз:
9 аще ли не удержатся, да посягают: лучше бо есть женитися, нежели разжизатися.
10 А оженившымся завещаваю не аз, но Господь: жене от мужа не разлучатися:
11 аще ли же и разлучится, да пребывает безбрачна, или да смирится с мужем (своим): и мужу жены не отпущати.
12 Прочым же аз глаголю, (а) не Господь: аще который брат жену имать неверну, и та благоволит жити с ним, да не оставляет ея:
13 и жена аще имать мужа неверна, и той благоволит жити с нею, да не оставляет его:
14 святится бо муж неверен о жене верне, и святится жена неверна о мужи верне: иначе бо чада ваша нечиста были бы, ныне же свята суть.
15 Аще ли неверный отлучается, да разлучится: не поработися (бо) брат или сестра в таковых: в мир бо призва нас (Господь) Бог.
16 Что бо веси, жено, аще мужа спасеши? Или что веси, мужу, аще жену спасеши?
17 Точию коемуждо якоже разделил есть Бог, кийждо якоже призван бысть Господем, тако да ходит: и тако во всех церквах повелеваю.
18 Во обрезании ли кто призван бысть? Да не отторгнется: в необрезании ли кто призван бысть? Да не обрезуется.
19 Обрезание ничтоже есть, и необрезание ничтоже есть, но соблюдение заповедий Божиих.
20 Кийждо в звании, в немже призван бысть, в том да пребывает.
21 Раб ли призван был еси? Да не нерадиши: но аще и можеши свободен быти, болше поработи себе.
22 Призванный бо о Господе раб, свободник Господень есть: такожде и призванный свободник, раб есть Христов.
23 Ценою куплени есте: не будите раби человеком.
24 Кийждо, в немже призван бысть, братие, в том да пребывает пред Богом.
25 О девах же повеления Господня не имам, совет же даю, яко помилован от Господа верен быти.
26 Мню убо сие добро быти за настоящую нужду, яко добро человеку тако быти.
27 Привязался ли еси жене? Не ищи разрешения. Отрешился ли еси жены? Не ищи жены.
28 Аще ли же и оженишися, не согрешил еси: и аще посягнет дева, не согрешила есть. Скорбь же плоти имети будут таковии: аз же вы щажду.
29 Сие же глаголю, братие, яко время прекращено есть прочее, да и имущии жены, якоже не имущии будут:
30 и плачущиися, якоже не плачущии: и радующиися, якоже не радующеся: и купующии, яко не содержаще:
31 и требующии мира сего, яко не требующе: преходит бо образ мира сего.
32 Хощу же вас безпечальных быти. Не оженивыйся печется о Господних, како угодити Господеви:
33 а оженивыйся печется о мирских, како угодити жене. Разделися жена и дева:
34 непосягшая печется о Господних, како угодити Господеви, да будет свята и телом и духом: а посягшая печется о мирских, како угодити мужу.
35 Сие же на пользу вам самем глаголю: не да сило вам наложу, но к благообразию и благоприступанию Господеви безмолвну.
36 Аще ли же кто безобразити о деве своей непщует, аще есть превозрастна, и тако должна есть быти: еже хощет, да творит: не согрешает, аще посягнет.
37 А иже стоит твердо сердцем, не имый нужды, власть же имать о своей воли, и се разсудил есть в сердцы своем блюсти деву свою, добре творит.
38 Темже и вдаяй браку свою деву добре творит: и не вдаяй лучше творит.
39 Жена привязана есть законом, в елико время живет муж ея: аще же умрет муж ея, свободна есть, за негоже хощет, посягнути, точию о Господе.
40 Блаженнейша же есть, аще тако пребудет, по моему совету: мнюся бо и аз Духа Божия имети.

=== 8 ===

1 О идоложертвенных же вемы: яко вси разум имамы. Разум (убо) кичит, а любы созидает.
2 Аще ли кто мнится ведети что, не у что разуме, якоже подобает разумети:
3 аще же кто любит Бога, сей познан бысть от Него.
4 О ядении же идоложертвенных вемы, яко идол ничтоже есть в мире, и яко никтоже Бог ин, токмо Един.
5 Аще бо и суть глаголемии бози, или на небеси, или на земли: якоже суть бози мнози и господие мнози:
6 но нам един Бог Отец, из Негоже вся, и мы у Него, и един Господь Иисус Христос, Имже вся, и мы Тем.
7 Но не во всех разум: нецыи же совестию идолскою даже доселе якоже идоложертвенное ядят, и совесть их, немощна сущи, сквернится.
8 Брашно же нас не поставляет пред Богом: ниже бо аще ямы, избыточествуем: ниже аще не ямы, лишаемся.
9 Блюдите же, да не како власть ваша сия преткновение будет немощным.
10 Аще бо кто видит тя, имуща разум, в требищи возлежаща, не совесть ли его немощна сущи созиждется идоложертвенная ясти?
11 И погибнет немощный брат в твоем разуме, егоже ради Христос умре.
12 Такожде согрешающе в братию и биюще их совесть немощну сущу, во Христа согрешаете.
13 Темже аще брашно соблазняет брата моего, не имам ясти мяса во веки, да не соблазню брата моего.

=== 9 ===

1 Несмь ли Апостол? Несмь ли свободь? Не Иисуса Христа ли Господа нашего видех? Не дело ли мое вы есте о Господе?
2 Аще иным (и) несмь Апостол, но обаче вам есмь: печать бо моего апостолства вы есте о Господе.
3 Мой ответ востязующым мене сей есть.
4 Еда не имамы власти ясти и пити?
5 Еда не имамы власти сестру жену водити, яко и прочии Апостоли, и братия Господня, и Кифа?
6 Или един аз и Варнава не имамы власти еже не делати?
7 Кто воинствует своими оброки когда? Или кто насаждает виноград, и от плода его не яст? Или кто пасет стадо, и от млека стада не яст?
8 Еда по человеку сия глаголю? Не и закон ли сия глаголет?
9 В Моисеове бо законе писано: да не заградиши устну вола молотяща. Еда о волех радит Бог?
10 Или нас ради всяко глаголет? Нас бо ради написася, яко о надежди должен есть оряй орати, и молотяй с надеждею своего упования причащатися.
11 Аще мы духовная сеяхом вам, велико ли, аще мы ваша телесная пожнем?
12 Аще инии власти вашея причащаются, не паче ли мы? Но не сотворихом по области сей: но вся терпим, да не прекращение кое дамы благовествованию Христову.
13 Не весте ли, яко делающии священная от святилища ядят? (и) служащии олтарю со олтарем делятся?
14 Тако и Господь повеле проповедающым Благовестие от благовестия жити.
15 Аз же ни едино сотворих от сих. Не писах же сия, да тако будет о мне: добрее бо мне паче умрети, нежели похвалу мою кто да испразднит.
16 Аще бо благовествую, несть ми похвалы, нужда бо ми належит: горе же мне есть, аще не благовествую.
17 Аще убо волею сие творю, мзду имам: аще же неволею, строение ми есть предано.
18 Кая убо ми есть мзда? Да благовествуяй без мзды положу Благовестие Христово, во еже не творити ми по области моей в благовествовании.
19 Свободен бо сый от всех, всем себе поработих, да множайшыя приобрящу:
20 бых Иудеем яко Иудей, да Иудеи приобрящу: подзаконным яко подзаконен, да подзаконныя приобрящу:
21 беззаконным яко беззаконен, не сый беззаконник Богу, но законник Христу, да приобрящу беззаконныя.
22 Бых немощным яко немощен, да немощныя приобрящу. Всем бых вся, да всяко некия спасу.
23 Сие же творю за Благовестие, да сообщник ему буду.
24 Не весте ли, яко текущии в позорищи вси убо текут, един же приемлет почесть? Тако тецыте, да постигнете.
25 Всяк же подвизаяйся от всех воздержится: и они убо да истленен венец приимут, мы же неистленен.
26 Аз убо тако теку, не яко безвестно, тако подвизаюся, не яко воздух бияй:
27 но умерщвляю тело мое и порабощаю, да не како, иным проповедуя, сам неключимь буду.

=== 10 ===

1 Не хощу же вас не ведети, братие, яко отцы наши вси под облаком быша, и вси сквозе море проидоша:
2 и вси в Моисеа крестишася во облаце и в мори:
3 и вси тожде брашно духовное ядоша:
4 и вси тожде пиво духовное пиша, пияху бо от духовнаго последующаго камене: камень же бе Христос.
5 Но не во множайших их благоволи Бог, поражени бо быша в пустыни.
6 Сия же образи нам быша, яко не быти нам похотником злых, якоже и они похотеша.
7 Ни идолослужителе бывайте, якоже нецыи от них, якоже есть писано: седоша людие ясти и пити, и восташа играти.
8 Ниже соблудим, якоже нецыи от них соблудиша, и падоша во един день двадесять три тысящы.
9 Ни да искушаим Христа, якоже нецыи от них искусиша и от змий погибоша.
10 Ни ропщите, якоже нецыи от них ропташа и погибоша от всегубителя.
11 Сия же вся образи прилучахуся онем: писана же быша в научение наше, в нихже концы век достигоша.
12 Темже мняйся стояти да блюдется, да не падет.
13 Искушение вас не достиже, точию человеческое: верен же Бог, Иже не оставит вас искуситися паче, еже можете, но сотворит со искушением и избытие, яко возмощи вам понести.
14 Темже, братие моя возлюбленная, бегайте от идолослужения.
15 Яко мудрым глаголю: судите вы, еже глаголю:
16 чаша благословения, юже благословляем, не общение ли Крове Христовы есть? Хлеб, егоже ломим, не общение ли Тела Христова есть?
17 Яко един хлеб, едино тело есмы мнози: вси бо от единаго хлеба причащаемся.
18 Видите Израиля по плоти: не ядущии ли жертвы общницы олтареви суть?
19 Что убо глаголю? Яко идол что есть? Или идоложертвенное что есть?
20 Но зане, яже жрут языцы, бесом жрут, а не Богови: не хощу же вас общников быти бесом.
21 Не можете чашу Господню пити и чашу бесовскую: не можете трапезе Господней причащатися и трапезе бесовстей.
22 Или раздражаем Господа? Еда крепчайши Его есмы?
23 Вся ми леть суть, но не вся на пользу: вся ми леть суть, но не вся назидают.
24 Никтоже своего си да ищет, но еже ближняго кийждо.
25 Все, еже на торжищи продаемое, ядите, ничтоже сумнящеся, за совесть:
26 Господня бо земля и исполнение ея.
27 Аще ли кто от неверных призывает вы, и хощете ити, все предлагаемое вам ядите, ничтоже сумнящеся, за совесть.
28 Аще ли же кто вам речет: сие идоложертвенно есть: не ядите за оного поведавшаго, и совесть: Господня бо земля и исполнение ея.
29 Совесть же глаголю не свою, но другаго: вскую бо свобода моя судится от иныя совести?
30 Аще аз благодатию причащаюся, почто хулу приемлю, о немже аз благодарю?
31 Аще убо ясте, аще ли пиете, аще ли ино что творите, вся во славу Божию творите.
32 Безпреткновени бывайте Иудеем и Еллином и церкви Божией,
33 якоже и аз во всем всем угождаю, не иский своея пользы, но многих, да спасутся. 

=== 11 ===

1 Подражателе мне бывайте, якоже и аз Христу.
2 Хвалю же вы, братие, яко вся моя помните, и якоже предах вам, предания держите.
3 Хощу же вас ведети, яко всякому мужу глава Христос есть, глава же жене муж, глава же Христу Бог.
4 Всяк муж, молитву дея или пророчествуяй покрытою главою, срамляет главу свою:
5 и всяка жена, молитву деющая или пророчествующая откровенною главою, срамляет главу свою: едино бо есть и тожде остриженней:
6 аще бо не покрывается жена, да стрижется: аще ли же срам жене стрищися или бритися, да покрывается.
7 Муж убо не должен есть покрывати главу, образ и слава Божия сый: жена же слава мужу есть.
8 Несть бо муж от жены, но жена от мужа:
9 ибо не создан бысть муж жены ради, но жена мужа ради.
10 Сего ради должна есть жена власть имети на главе Ангел ради.
11 Обаче ни муж без жены, ни жена без мужа, о Господе.
12 Якоже бо жена от мужа, сице и муж женою: вся же от Бога.
13 В вас самех судите, лепо ли есть жене откровенней Богу молитися?
14 Или и не самое естество учит вы, яко муж убо аще власы растит, безчестие ему есть,
15 жена же аще власы растит, слава ей есть? Зане растение власов вместо одеяния дано бысть ей.
16 Аще ли кто мнится спорлив быти, мы таковаго обычая не имамы, ниже церкви Божия.
17 Сие же завещавая не хвалю, яко не на лучшее, но на хуждшее сбираетеся.
18 Первое убо, сходящымся вам в церковь, слышу в вас распри сущыя, и часть некую (сих) верую.
19 Подобает бо и ересем в вас быти, да искуснии явлени бывают в вас.
20 Сходящымся убо вам вкупе, несть Господскую вечерю ясти:
21 кийждо бо свою вечерю предваряет в снедение, и ов убо алчет, ов же упивается.
22 Еда бо домов не имате, во еже ясти и пити? Или о церкви Божией нерадите и срамляете не имущыя? Что вам реку? Похвалю ли вы о сем? Не похвалю.
23 Аз бо приях от Господа, еже и предах вам, яко Господь Иисус в нощь, в нюже предан бываше, приемь хлеб,
24 и благодарив преломи, и рече: приимите, ядите, сие есть Тело Мое, еже за вы ломимое: сие творите в Мое воспоминание.
25 Такожде и чашу по вечери, глаголя: сия чаша новый завет есть в Моей Крови: сие творите, елижды аще пиете, в Мое воспоминание.
26 Елижды бо аще ясте хлеб сей и чашу сию пиете, смерть Господню возвещаете, дондеже приидет.
27 Темже иже аще яст хлеб сей или пиет чашу Господню недостойне, повинен будет Телу и Крови Господни.
28 Да искушает же человек себе, и тако от хлеба да яст и от чаши да пиет.
29 Ядый бо и пияй недостойне, суд себе яст и пиет, не разсуждая Тела Господня.
30 Сего ради в вас мнози немощни и недужливи, и спят доволни.
31 Аще бо быхом себе разсуждали, не быхом осуждени были.
32 Судими же, от Господа наказуемся, да не с миром осудимся.
33 Темже, братие моя, сходящеся ясти, друг друга ждите.
34 Аще ли кто алчет, в дому да яст, да не в грех сходитеся. О прочих же, егда прииду, устрою.

=== 12 ===

1 О духовных же, братие, не хощу вас не ведети.
2 Весте, яко егда неверни бесте, ко идолом безгласным яко ведоми ведостеся.
3 Темже сказую вам, яко никтоже, Духом Божиим глаголяй, речет анафема Иисуса, и никтоже может рещи Господа Иисуса, точию Духом Святым.
4 Разделения же дарований суть, а тойжде Дух:
5 и разделения служений суть, а тойжде Господь:
6 и разделения действ суть, а тойжде есть Бог, действуяй вся во всех.
7 Комуждо же дается явление Духа на пользу:
8 овому бо Духом дается слово премудрости, иному же слово разума, о томже Дусе:
9 другому же вера, темже Духом: иному же дарования исцелений, о томже Дусе:
10 другому же действия сил, иному же пророчество, другому же разсуждения духовом, иному же роди языков, другому же сказания языков.
11 Вся же сия действует един и тойжде Дух, разделяя властию коемуждо якоже хощет.
12 Акоже бо тело едино есть и уды имать многи, вси же уди единаго тела, мнози суще, едино суть тело: тако и Христос.
13 Ибо единем Духом мы вси во едино тело крестихомся, аще Иудее, аще Еллини, или раби, или свободни: и вси единем Духом напоихомся.
14 Ибо тело несть един уд, но мнози.
15 Аще речет нога, яко несмь рука, несмь от тела: еда сего ради несть от тела?
16 И аще речет ухо, яко несмь око, несмь от тела: еда сего ради несть от тела?
17 Аще все тело око, где слух? Аще (же) все слух, где ухание?
18 Ныне же положи Бог уды, единаго коегождо их в телеси, якоже изволи.
19 Аще ли быша вси един уд, где тело?
20 Ныне же мнози убо удове, едино же тело.
21 Не может же око рещи руце: не требе ми еси: или паки глава ногама: не требе ми есте.
22 Но много паче, мнящиися уди тела немощнейши быти, нужнейши суть,
23 и ихже мним безчестнейших быти тела, сим честь множайшую прилагаем:
24 и неблагообразнии наши благообразие множайше имут, а благообразнии наши не требе имут. Но Бог раствори тело, худейшему болшу дав честь,
25 да не будет распри в телеси, но да тожде в себе пекутся уди.
26 И аще страждет един уд, с ним страждут вси уди: аще ли же славится един уд, с ним радуются вси уди.
27 Вы же есте тело Христово, и уди от части.
28 И овых убо положи Бог в Церкви первее Апостолов, второе пророков, третие учителей: потом же силы, таже дарования исцелений, заступления, правления, роди языков.
29 Еда вси Апостоли? Еда вси пророцы? Еда вси учителе? Еда вси силы?
30 Еда вси дарования имут изцелений? Еда вси языки глаголют? Еда вси сказуют?
31 Ревнуйте же дарований болших, и еще по превосхождению путь вам показую. 

=== 13 ===

1 Аще языки человеческими глаголю и ангелскими, любве же не имам, бых (яко) медь звенящи, или кимвал звяцаяй.
2 И аще имам пророчество, и вем тайны вся и весь разум, и аще имам всю веру, яко и горы преставляти, любве же не имам, ничтоже есмь.
3 И аще раздам вся имения моя, и аще предам тело мое, во еже сжещи е, любве же не имам, ни кая польза ми есть.
4 Любы долготерпит, милосердствует, любы не завидит, любы не превозносится, не гордится,
5 не безчинствует, не ищет своих си, не раздражается, не мыслит зла,
6 не радуется о неправде, радуется же о истине:
7 вся любит, всему веру емлет, вся уповает, вся терпит.
8 Любы николиже отпадает, аще же пророчествия упразднятся, аще ли языцы умолкнут, аще разум испразднится.
9 От части бо разумеваем и от части пророчествуем:
10 егда же приидет совершенное, тогда, еже от части, упразднится.
11 Егда бех младенец, яко младенец глаголах, яко младенец мудрствовах, яко младенец смышлях: егда же бых муж, отвергох младенческая.
12 Видим убо ныне якоже зерцалом в гадании, тогда же лицем к лицу: ныне разумею от части, тогда же познаю, якоже и познан бых.
13 Ныне же пребывают вера, надежда, любы, три сия: болши же сих любы.

=== 14 ===

1 Держитеся любве: ревнуйте же духовным, паче же да пророчествуете.
2 Глаголяй бо языки, не человеком глаголет, но Богу: никтоже бо слышит, духом же глаголет тайны:
3 пророчествуяй же, человеком глаголет созидание и утешение и утверждение.
4 Глаголяй (бо) языки себе зиждет, а пророчествуяй церковь зиждет.
5 Хощу же всех вас глаголати языки, паче же да прорицаете: болий бо пророчествуяй, нежели глаголяй языки, разве аще (кто) сказует, да церковь созидание приемлет.
6 Ныне же, братие, аще прииду к вам языки глаголя, кую вам пользу сотворю, аще вам не глаголю или во откровении, или в разуме, или в пророчествии, или в научении?
7 Обаче бездушная глас дающая, аще сопель, аще гусли, аще разнствия писканием не дадят, како разумно будет пискание или гудение?
8 Ибо аще безвестен глас труба даст, кто уготовится на брань?
9 Тако и вы аще не благоразумно слово дадите языком, како уразумеется глаголемое? Будете бо на воздух глаголюще.
10 Толицы убо, аще ключится, роди гласов суть в мире, и ни един их безгласен.
11 Аще убо не увем силы гласа, буду глаголющему иноязычник, и глаголющий мне иноязычник.
12 Тако и вы, понеже ревнителе есте духовом, (яже) к созиданию церкве просите, да избыточествуете.
13 Темже глаголяй языком да молится, да сказует.
14 Аще бо молюся языком, дух мой молится, а ум мой без плода есть.
15 Что убо есть? Помолюся духом, помолюся же и умом: воспою духом, воспою же и умом.
16 Понеже аще благословиши духом, исполняяй место невежды како речет аминь, по твоему благодарению? Понеже не весть, что глаголеши.
17 Ты убо добре благодариши, но другий не созидается.
18 Благодарю Бога моего, паче всех вас языки глаголя:
19 но в церкви хощу пять словес умом моим глаголати, да и ины пользую, нежели тмы словес языком.
20 Братие, не дети бывайте умы: но злобою младенствуйте, умы же совершени бывайте.
21 В законе пишет: яко иными языки и устны иными возглаголю людем сим, и ни тако послушают Мене, глаголет Господь.
22 Темже языцы в знамение суть не верующым, но неверным: а пророчество не неверным, но верующым.
23 Аще убо снидется церковь вся вкупе, и вси языки глаголют, внидут же (и) неразумивии или невернии, не рекут ли, яко беснуетеся?
24 Аще же вси пророчествуют, внидет же некий неверен или невежда, обличается всеми, (и) истязуется от всех,
25 и сице тайная сердца его явлена бывают: и тако пад ниц поклонится Богови, возвещая, яко воистинну Бог с вами есть.
26 Что убо есть, братие? Егда сходитеся, кийждо вас псалом имать, учение имать, язык имать откровение имать, сказание имать: вся (же) к созиданию да бывают.
27 Аще языком кто глаголет, по двема, или множае по трием, и по части: и един да сказует.
28 Аще ли не будет сказатель, да молчит в церкви, себе же да глаголет и Богови.
29 Пророцы же два или трие да глаголют, и друзии да разсуждают:
30 аще ли иному открыется седящу, первый да молчит.
31 Можете бо вси по единому пророчествовати, да вси учатся и вси утешаются.
32 И дуси пророчестии пророком повинуются:
33 несть бо нестроения Бог, но мира, яко во всех церквах святых.
34 Жены вашя в церквах да молчат: не повелеся бо им глаголати, но повиноватися, якоже и закон глаголет.
35 Аще ли чесому научитися хотят, в дому своих мужей да вопрошают: срамно бо есть жене в церкви глаголати.
36 Или от вас слово Божие изыде? Или вас единых достиже?
37 Аще кто мнится пророк быти или духовен, да разумеет, яже пишу вам, зане Господни суть заповеди?
38 Аще ли кто не разумеет, да не разумевает.
39 Темже, братие моя, ревнуйте еже пророчествовати, и еже глаголати языки не возбраняйте:
40 вся же благообразно и по чину да бывают.

=== 15 ===

1 Сказую же вам, братие, Благовествование, еже благовестих вам, еже и приясте, в немже и стоите,
2 имже и спасаетеся, кацем словом благовестих вам, аще содержите: разве аще не всуе веровасте.
3 Предах бо вам исперва, еже и приях, яко Христос умре грех наших ради, по Писанием,
4 и яко погребен бысть, и яко воста в третий день, по Писанием,
5 и яко явися Кифе, таже единонадесятим:
6 потом же явися боле пяти сот братиям единою, от нихже множайшии пребывают доселе, нецыи же и почиша:
7 потом же явися Иакову, таже Апостолом всем:
8 последи же всех, яко некоему извергу, явися и мне.
9 Аз бо есмь мний Апостолов, иже несмь достоин нарещися Апостол, зане гоних церковь Божию.
10 Благодатию же Божиею есмь, еже есмь, и благодать Его, яже во мне, не тща бысть, но паче всех их потрудихся: не аз же, но благодать Божия, яже со мною.
11 Аще убо аз, аще ли они, тако проповедуем, и тако веровасте.
12 Аще же Христос проповедуется, яко из мертвых воста, како глаголют нецыи в вас, яко воскресения мертвых несть?
13 И аще воскресения мертвых несть, то ни Христос воста:
14 аще же Христос не воста, тще убо проповедание наше, тща же и вера ваша.
15 Обретаемся же и лжесвидетеле Божии, яко послушествовахом на Бога, яко воскреси Христа, Егоже не воскреси, аще убо мертвии не востают:
16 аще бо мертвии не востают, то ни Христос воста:
17 аще же Христос не воста, суетна вера ваша, еще есте во гресех ваших:
18 убо и умершии о Христе, погибоша.
19 (И) аще в животе сем точию уповающе есмы во Христа, окаяннейши всех человек есмы.
20 Ныне же Христос воста от мертвых, начаток умершым бысть.
21 Понеже бо человеком смерть (бысть), и человеком воскресение мертвых.
22 Якоже бо о Адаме вси умирают, такожде и о Христе вси оживут,
23 кийждо же во своем чину: начаток Христос, потом же Христу веровавшии в пришествии Его.
24 Таже кончина, егда предаст Царство Богу и Отцу, егда испразднит всяко началство и всяку власть и силу:
25 подобает бо Ему царствовати, дондеже положит вся враги под ногама Своима.
26 Последний же враг испразднится смерть,
27 вся бо покори под нозе Его: внегда же рещи, яко вся покорена суть Ему, яве, яко разве Покоршаго Ему вся.
28 Егда же покорит Ему всяческая, тогда и Сам Сын покорится Покоршему Ему всяческая, да будет Бог всяческая во всех.
29 Понеже что сотворят крестящиися мертвых ради? Аще отнюд мертвии не востают, что и крещаются мертвых ради?
30 Почто (же) и мы беды приемлем на всяк час?
31 По вся дни умираю: тако ми ваша похвала, братие, юже имам о Христе Иисусе Господе нашем.
32 Аще (бо) по человеку со зверем боряхся в Ефесе, кая ми польза, аще мертвии не востают? Да ямы и пием, утре бо умрем.
33 Не льститеся: тлят обычаи благи беседы злы.
34 Истрезвитеся праведно и не согрешайте: неведение бо Божие нецыи имут, к сраму вам глаголю.
35 Но речет некто: како востанут мертвии? Коим же телом приидут?
36 Безумне, ты еже сееши, не оживет, аще не умрет:
37 и еже сееши, не тело будущее сееши, но голо зерно, аще случится, пшеницы или иного от прочих:
38 Бог же дает ему тело, якоже восхощет, и коемуждо семени свое тело.
39 Не всяка плоть таже плоть: но ина убо плоть человеком, ина же плоть скотом, ина же рыбам, ина же птицам.
40 И телеса небесная, и телеса земная: но ина убо небесным слава, и ина земным:
41 ина слава солнцу, и ина слава луне, и ина слава звездам: звезда бо от звезды разнствует во славе.
42 Такожде и воскресение мертвых: сеется в тление, востает в нетлении:
43 сеется не в честь, востает в славе: сеется в немощи, востает в силе:
44 сеется тело душевное, востает тело духовное. Есть тело душевное, и есть тело духовное.
45 Тако и писано есть: бысть первый человек Адам в душу живу, последний Адам в дух животворящь.
46 Но не прежде духовное, но душевное, потом же духовное.
47 Первый человек от земли, перстен: вторый человек Господь с небесе.
48 Яков перстный, такови и перстнии: и яков небесный, тацы же и небеснии:
49 и якоже облекохомся во образ перстнаго, да облечемся и во образ небеснаго.
50 Сие же глаголю, братие, яко плоть и кровь Царствия Божия наследити не могут, ниже тление нетления наследствует.
51 Се, тайну вам глаголю: вси бо не успнем, вси же изменимся
52 вскоре, во мгновении ока, в последней трубе: вострубит бо, и мертвии востанут нетленни, и мы изменимся:
53 подобает бо тленному сему облещися в нетление и мертвенному сему облещися в безсмертие.
54 Егда же тленное сие облечется в нетление и смертное сие облечется в безсмертие, тогда будет слово написанное: пожерта бысть смерть победою.
55 Где ти, смерте, жало? Где ти, аде, победа?
56 Жало же смерти грех: сила же греха закон.
57 Богу же благодарение, давшему нам победу Господем нашим Иисус Христом.
58 Темже, братие моя возлюбленная, тверди бывайте, непоступни, избыточествующе в деле Господни всегда, ведяще, яко труд ваш несть тощь пред Господем.

=== 16 ===

1 О милостыни же, яже ко святым, якоже устроих церквам Галатийским, тако и вы сотворяйте:
2 по единей от суббот кийждо вас да полагает у себе сохраняя, еже аще что благопоспешится, да не егда прииду, тогда собрания бывают.
3 Егда же прииду, ихже аще искусите, с посланьми сих послю отнести благодать вашу во Иерусалим.
4 Аще же достойно будет и мне ити, со мною пойдут.
5 Прииду же к вам, егда Македонию преиду: Македонию бо прохожду.
6 У вас же, аще случится мне, пребуду, или и озимею, да вы мя проводите, аможе аще поиду.
7 Не хощу бо вас ныне в мимохождении видети: уповаю же время некое пребыти у вас, аще Господь повелит.
8 Пребуду же во Ефесе до Пентикостии:
9 дверь бо ми отверзеся велика и поспешна, и сопротивнии мнози.
10 Аще же приидет Тимофей, блюдите, да без страха будет у вас: дело бо Господне делает, якоже и аз:
11 да никтоже убо его уничижит: проводите же его с миром, да приидет ко мне, жду бо его с братиею.
12 О Аполлосе же брате: много молих его, да приидет к вам с братиею: и всяко не бе воля, да ныне приидет, приидет же, егда упразднится.
13 Бодрствуйте, стойте в вере, мужайтеся, утверждайтеся:
14 вся вам любовию да бывают.
15 Молю же вы, братие: весте дом Стефанинов, яко есть начаток Ахаии, и в служение святым учиниша себе:
16 да и вы повинуйтеся таковым и всякому споспешствующу и труждающуся.
17 Возрадовахся же о пришествии Стефанинове и Фуртунатове и Ахаикове, яко ваше лишение сии исполниша:
18 упокоиша бо мой дух и ваш. Познавайте убо таковыя.
19 Целуют вы церкви Асийския: целуют вы о Господе много Акила и Прискилла с домашнею их церковию.
20 Целуют вы братия вся. Целуйте друг друга лобзанием святым.
21 Целование моею рукою Павлею.
22 Аще кто не любит Господа Иисуса Христа, да будет проклят, маран афа.
23 Благодать Господа нашего Иисуса Христа с вами,
24 (и) любы моя со всеми вами о Христе Иисусе. Аминь.
