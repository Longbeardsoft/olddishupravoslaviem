
== Первое послание апостола Павла Тимофею ==

=== 1 ===

1 Павел, посланник Иисус Христов по повелению Бога Спаса нашего и Господа Иисуса Христа упования нашего,
2 Тимофею присному чаду в вере: благодать, милость, мир от Бога Отца нашего и Христа Иисуса Господа нашего.
3 Якоже умолих тя пребыти во Ефесе, идый в Македонию, да завещаеши неким не инако учити,
4 ниже внимати баснем и родословием безконечным, яже стязания творят паче, нежели Божие строение, еже в вере.
5 Конец же завещания есть любы от чиста сердца и совести благия и веры нелицемерныя,
6 в нихже нецыи погрешивше, уклонишася в суесловия,
7 хотяще быти законоучителе, не разумеюще ни яже глаголют, ни о нихже утверждают.
8 Вемы же, яко добр закон (есть), аще кто его законне творит,
9 ведый сие, яко праведнику закон не лежит, но беззаконным и непокоривым, нечестивым (же) и грешником, неправедным и скверным, отца и матере досадителем, мужеубийцам,
10 блудником, мужеложником, разбойником, (клеветником, скотоложником,) лживым, клятвопреступником, и аще что ино здравому учению противится,
11 по благовестию славы блаженнаго Бога, еже мне уверено бысть.
12 И благодарю укрепляющаго мя Христа Иисуса Господа нашего, яко верна мя непщева, положив (мя) в службу,
13 бывша мя иногда хульника и гонителя и досадителя: но помилован бых, яко неведый сотворих в неверствии:
14 упреумножися же благодать Господа нашего (Иисуса Христа) с верою и любовию яже о Христе Иисусе.
15 Верно слово и всякаго приятия достойно, яко Христос Иисус прииде в мир грешники спасти, от нихже первый есмь аз.
16 Но сего ради помилован бых, да во мне первем покажет Иисус Христос все долготерпение, за образ хотящих веровати Ему в жизнь вечную.
17 Царю же веков нетленному, невидимому, единому премудрому Богу, честь и слава во веки веков. Аминь.
18 Сие же завещание предаю ти, чадо Тимофее, по бывших на тя прежде пророчествиих, да воинствуеши в них доброе воинство,
19 имея веру и благую совесть, юже нецыи отринувше, от веры отпадоша:
20 от нихже есть Именей и Александр, ихже предах сатане, да накажутся не хулити. 

=== 2 ===

1 Молю убо прежде всех творити молитвы, моления, прошения, благодарения за вся человеки,
2 за царя и за всех, иже во власти суть, да тихое и безмолвное житие поживем во всяцем благочестии и чистоте:
3 сие бо добро и приятно пред Спасителем нашим Богом,
4 Иже всем человеком хощет спастися и в разум истины приити.
5 Един бо есть Бог, и един ходатай Бога и человеков, человек Христос Иисус,
6 давый Себе избавление за всех: свидетелство времены своими,
7 в неже поставлен бых аз проповедник и Апостол, истину глаголю о Христе, не лгу, учитель языков в вере и истине.
8 Хощу убо, да молитвы творят мужие на всяцем месте, воздеюще преподобныя руки без гнева и размышления:
9 такожде и жены во украшении лепотнем, со стыдением и целомудрием да украшают себе не в плетениих, ни златом, или бисерми, или ризами многоценными,
10 но, еже подобает женам обещавающымся благочестию, делы благими.
11 Жена в безмолвии да учится со всяким покорением:
12 жене же учити не повелеваю, ниже владети мужем, но быти в безмолвии.
13 Адам бо прежде создан бысть, потом же Ева:
14 и Адам не прельстися, жена же прельстившися, в преступлении бысть:
15 спасется же чадородия ради, аще пребудет в вере и любви и во святыни с целомудрием. 

=== 3 ===

1 Верно слово: аще кто епископства хощет, добра дела желает.
2 Подобает убо епископу быти непорочну, единыя жены мужу, трезвену, целомудру, (благоговейну,) честну, страннолюбиву, учителну,
3 не пиянице, не бийце, не сварливу, не мшелоимцу, но кротку, (не завистливу,) не сребролюбцу,
4 свой дом добре правящу, чада имущу в послушании со всякою чистотою:
5 аще же кто своего дому не умеет правити, како о Церкви Божией прилежати возможет?
6 Не новокрещенну, да не разгордевся в суд впадет диаволь.
7 Подобает же ему и свидетелство добро имети от внешних, да не в поношение впадет и в сеть неприязнену.
8 Диаконом такожде чистым, не двоязычным, не вину многу внимающым, не скверностяжателным,
9 имущым таинство веры в чистей совести.
10 И сии убо да искушаются прежде, потом же да служат, непорочни суще.
11 Женам такожде чистым, не клеветивым, (не навадницам,) трезвенным, верным во всем.
12 Диакони да бывают единыя жены мужие, чада добре правяще и своя домы:
13 ибо служившии добре степень себе добр снискают и многое дерзновение в вере, яже о Христе Иисусе.
14 Сия пишу тебе, уповая приити к тебе скоро:
15 аще же замедлю, да увеси, како подобает в дому Божии жити, яже есть Церковь Бога жива, столп и утверждение истины.
16 И исповедуемо велия есть благочестия тайна: Бог явися во плоти, оправдася в Дусе, показася Ангелом, проповедан бысть во языцех, веровася в мире, вознесеся во славе.

=== 4 ===

1 Дух же явственне глаголет, яко в последняя времена отступят нецыи от веры, внемлюще духовом лестчым и учением бесовским,
2 в лицемерии лжесловесник, сожженных своею совестию,
3 возбраняющих женитися, удалятися от брашен, яже Бог сотвори в снедение со благодарением верным и познавшым истину.
4 Зане всякое создание Божие добро, и ничтоже отметно, со благодарением приемлемо,
5 освящается бо словом Божиим и молитвою.
6 Сия вся сказуя братии, добр будеши служитель Иисуса Христа, питаемь словесы веры и добрым учением, емуже последовал еси.
7 Скверных же и бабиих басней отрицайся, обучай же себе ко благочестию:
8 телесное бо обучение вмале есть полезно, а благочестие на все полезно есть, обетование имеющее живота нынешняго и грядущаго.
9 Верно слово и всякаго приятия достойно.
10 На сие бо и труждаемся и поношаеми есмы, яко уповахом на Бога жива, Иже есть Спаситель всем человеком, паче же верным.
11 Завещавай сия и учи.
12 Никтоже о юности твоей да нерадит: но образ буди верным словом, житием, любовию, духом, верою, чистотою.
13 Дондеже прииду, внемли чтению, утешению, учению.
14 Не неради о своем даровании живущем в тебе, еже дано тебе бысть пророчеством с возложением рук священничества.
15 В сих поучайся, в сих пребывай, (в сих разумевай,) да преспеяние твое явлено будет во всех.
16 Внимай себе и учению и пребывай в них: сия бо творя, и сам спасешися и послушающии тебе.

=== 5 ===

1 Старцу не твори пакости, но утешай якоже отца: юношы, якоже братию:
2 старицы, якоже матери: юныя, якоже сестры, со всякою чистотою.
3 Вдовицы чти сущыя истинныя вдовицы.
4 Аще же кая вдовица чада или внучата имать, да учатся прежде свой дом благочестиво устроити и взаем воздаяти родителем: сие бо есть благоугодно пред Богом.
5 А сущая истинная вдовица и уединена, уповает на Бога и пребывает в молитвах и молениих день и нощь:
6 питающаяся же пространно, жива умерла.
7 И сия завещавай, да непорочни будут.
8 Аще же кто о своих, паче же о присных не промышляет, веры отверглся есть и невернаго горший есть.
9 Вдовица же да причитается не менши лет шестидесятих, бывши единому мужу жена,
10 в делех добрых свидетелствуема, аще чада воспитала есть, аще святых нозе умы, аще странныя прият, аще скорбным утешение бысть, аще всякому делу благу последовала есть.
11 Юных же вдовиц отрицайся: егда бо разсвирепеют о Христе, посягати хотят,
12 имущыя грех, яко первыя веры отвергошася:
13 купно же и праздны учатся обходити домы, не точию же праздны, но и блядивы и оплазивы, глаголющыя, яже не подобает.
14 Хощу убо юным вдовицам посягати, чада раждати, дом строити, ни едины же вины даяти противному хулы ради:
15 се бо некия развратишася вслед сатаны.
16 Аще кто верен или верна имать вдовицы, да довлит их, и да не тяготится Церковь, да сущих истинных вдовиц удоволит.
17 Прилежащии же добре пресвитери сугубыя чести да сподобляются: паче же труждающиися в слове и учении.
18 Глаголет бо Писание: вола молотяща не обротиши: и: достоин делатель мзды своея.
19 На пресвитера хулы не приемли, разве при двою или триех свидетелех.
20 Согрешающих же пред всеми обличай, да и прочии страх имут.
21 Засвидетелствую пред Богом, и Господем Иисус Христом, и избранными (его) Ангелы, да сия сохраниши без лицемерия, ничесоже творя по уклонению.
22 Руки скоро не возлагай ни на когоже, ниже приобщайся чужым грехом: себе чиста соблюдай.
23 Ктому не пий воды, но мало вина приемли, стомаха ради твоего и частых твоих недугов.
24 Неких (же) человек греси предявлени суть, предваряюще на суд: неким же и последствуют.
25 Такожде и добрая дела предявлена суть: и сущая инако, утаитися не могут. 

=== 6 ===

1 Елицы суть под игом раби, своих господий всякия чести да сподобляют, да имя Божие не хулится и учение.
2 Имущии же верных господий да не нерадят о них, понеже братия суть: но паче да работают, зане верни суть и возлюблени, иже благодать восприемлющии. Сия учи и моли.
3 Аще ли кто инако учит и не приступает к здравым словесем Господа нашего Иисуса Христа и учению, еже по благоверию,
4 разгордеся, ничтоже ведый, но недугуяй о стязаниих и словопрениих, от нихже бывает зависть, рвение, хулы, непщевания лукава,
5 беседы злыя растленных человеков умом и лишенных истины, непщующих приобретение быти благочестие. Отступай от таковых.
6 Есть же снискание велие благочестие с доволством.
7 Ничтоже бо внесохом в мир сей: яве, яко ниже изнести что можем.
8 Имеюще же пищу и одеяние, сими доволни будем.
9 А хотящии богатитися впадают в напасти и сеть, и в похоти многи несмысленны и вреждающыя, яже погружают человеки во всегубителство и погибель:
10 корень бо всем злым сребролюбие есть, егоже нецыи желающе заблудиша от веры, и себе пригвоздиша болезнем многим.
11 Ты же, о, человече Божий, сих бегай: гони же правду, благочестие, веру, любовь, терпение, кротость:
12 подвизайся добрым подвигом веры, емлися за вечную жизнь, в нюже и зван был еси, и исповедал еси доброе исповедание пред многими свидетели.
13 Завещаваю ти пред Богом оживляющим всяческая, и Христом Иисусом свидетелствовавшим при Понтийстем Пилате доброе исповедание:
14 соблюсти тебе заповедь нескверну и незазорну, даже до явления Господа нашего Иисуса Христа,
15 еже во своя времена явит блаженный и един сильный, Царь царствующих и Господь господствующих,
16 един имеяй безсмертие и во свете живый неприступнем, Егоже никтоже видел есть от человек, ниже видети может: емуже честь и держава вечная. Аминь.
17 Богатым в нынешнем веце запрещай не высокомудрствовати, ниже уповати на богатство погибающее, но на Бога жива, дающаго нам вся обилно в наслаждение:
18 благое делати, богатитися в делех добрых, благоподатливым быти, общителным,
19 сокровищующе себе основание добро в будущее, да приимут вечную жизнь.
20 О, Тимофее, предание сохрани, уклоняяся скверных суесловий и прекословий лжеименнаго разума:
21 о немже нецыи хвалящеся, о вере погрешиша. Благодать с тобою. Аминь.
