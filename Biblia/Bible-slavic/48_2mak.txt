
== Вторая книга Маккавейская ==

=== 1 ===

1 Братии сущей во Египте Иудеом радоватися: братия иже во Иерусалиме Иудее и иже во стране Иудейстей, мира благаго:
2 и да благосотворит вам Бог и да помянет завет Свой иже ко Аврааму и Исааку и Иакову рабом Своим верным,
3 и да даст вам сердце всем во еже чествовати Его и творити хотения Его сердцем великим и душевным изволением,
4 и да отверзет сердца ваша в законе Своем и в повелениих, и мир да сотворит,
5 и да услышит молитвы вашя и умилится вам и не оставит вас во время лукаво.
6 И ныне зде есмы молящеся о вас.
7 Царствующу Димитрию лета сто шестьдесят девятаго, мы Иудее писахом вам в скорби и в горести нашедшей нам в летех сих, отнележе отступи Иасон и иже с ним от святыя земли и царства,
8 и пожгоша врата, и пролияша кровь неповинну: и молихомся Господеви, и услышани есмы, и принесохом жертву и семидал, и возжгохом светилники, и предложихом хлебы.
9 И ныне празднуйте дни скинопигии Хаслева месяца.
10 Лета сто осмьдесят осмаго, иже во Иерусалиме и иже во Иудеи, и старейшины и Иуда Аристовулу учителю Птоломеа царея сущему же от помазанных иереев рода, и сущым во Египте Иудеом, радоватися и здравствовати.
11 От великих бедств Богом спасени, вельми благодарим Ему, аки на царя ополчающиися.
12 Сей бо изведе ополчающихся на святый град:
13 в Персиду бо быв вождом, и при нем нестерпимая мнящаяся быти сила, посечени быша в капищи Нанеи, прельщения употребившым жерцем сущым при Нанеи.
14 Аки бо спребывати хотя ей, прииде на место Антиох и иже с ним друзи, взятия ради сребреников под именем вена:
15 и предложившым сия жерцем Нанеи, и оному вшедшу с малыми в притвор капища, заключивше капище,
16 егда вниде Антиох, отверзше свода сокровенную дверь, метающе камение побиша игемона и сущих с ним, и разделивше на уды и главы отсекше изметаша к сущым вне.
17 О всех благословен наш Бог, Иже предаде нечествовавших.
18 Хотяще убо праздновати двадесять пятаго дне месяца Хаслева очищение церкве, потребно непщевахом известити вам, да и вы празднуете день скинопигии и огня, егда Неемиа создав церковь и олтарь, принесе жертву.
19 Ибо егда в Персиду ведяхуся отцы наши, тогда жерцы боящиися Бога вземше от огня олтарнаго отай, скрыша во юдоль кладязя дно имеюща безводное, и в нем соблюдоша, яко всем неведому быти месту.
20 Преминувшым же летом многим, егда изволися Богу, посланный Неемиа от царя Персидскаго, внуки жерцев сокрывших посла на взыскание огня: и якоже поведаша нам, не обретоша огня, но воду густу,
21 повеле им черпати и принести: егда же принесена быша жертвенная, повеле жерцем Неемиа покропити водою дрова и лежащая на них.
22 Егда же бысть сие, и время прииде, егда солнце возсия прежде облачно сущо, возжжеся огнь велик, яко дивитися всем.
23 Молитву же творяху жерцы, егда горяще жертва, и жерцы и вси Ионафану начинающу, прочым же отвещающым, якоже Неемии.
24 Бе же молитва имеющи образ сей: Господи, Господи Боже, всех Творче, страшный и крепкий, и праведный и милостивый, единый Царю и благий,
25 единый дателю, едине праведне и Вседержителю и вечный, спасаяй Израиля от всякаго зла, сотворивый отцы избранны и освятивый их,
26 приими жертву за вся люди Твоя Израиля и сохрани часть Твою и освяти:
27 собери расточение наше, избави работающих языком, на уничижениых и мерзких призри, и да уведят языцы, яко Ты еси Бог наш:
28 показни насилующих и досаждающих в гордыни:
29 насади люди Твоя на месте святем Твоем, якоже рече Моисей.
30 Жерцы же пояху пения.
31 Егда же сгореша жертвенная, оставшею водою Неемиа повеле камение большее полити.
32 Егда же сие бысть, пламень возгореся, и от олтаря облиставшу свету, сгоре.
33 Егда же явлена бысть вещь, и возвещено бысть царю Персску, яко на месте, в немже огнь скрыша преселеннии жерцы, вода явися, отнележе Неемиа и сущии с ним очистиша жертвы,
34 оградив же царь свято сотвори (место то), искушаяй вещь.
35 И имже дароваше царь, многи дары взимаше и преподаяше.
36 Прозва же Неемиа и иже с ним место то Неффарь, еже сказуется очищение, нарицается же у многих Неффай.

=== 2 ===

1 Обретается же во описаниих Иеремии пророка, яко повеле огня взяти преселяющымся, якоже знаменовася,
2 и якоже заповеда преселяющымся пророк, дав им закон, да не забывают повелений Господних и да не прельстятся умы, видяще идолы златы и сребряны и сущую окрест их утварь.
3 И ина такова глаголя, моляше, да не отступит закон от сердца их.
4 Бе же в писании, яко скинии и кивоту повеле пророк по Божественному ответу бывшему ему последствовати, дондеже взыде в гору на нюже Моисей возшед, виде Божие наследие.
5 И пришед Иеремиа обрете пещеру и жилище, и скинию и кивот, и олтарь фимиама внесе тамо, и двери загради.
6 И приступиша нецыи от последствующих, да назнаменают себе путь, и не могоша обрести.
7 Егда же позна Иеремиа, укорив их, рече: яко неведомо будет место, дондеже соберет Бог собрание людий и милостив будет:
8 и тогда Господь покажет сия, и явится слава Господня и облак, якоже и при Моисеи являшеся, якоже и Соломон моли, да место освятится вельми.
9 Являшеся же, и яко премудрость имея вознесе жертву обновления и совершения церкве.
10 Якоже и Моисей моляшеся ко Господу, и сниде огнь с небесе и пояде жертвы: такожде и Соломон молися, и сниде огнь с небесе и пожже всесожжения.
11 И рече Моисей: понеже не снедено бысть сущее за грех, попалися.
12 Такожде и Соломон осмь дний празднова.
13 Поведашася же и в написаниих и в памятописаниих бывших при Неемии таяжде: и како строящь книгоположницу собра книги, яже о царех и о пророцех и о Давиде, и епистолии царей о приношениих.
14 Такожде и Иуда, падшая бранию бывшею нам, собра вся, и суть при нас.
15 Сих убо аще требуете, приносящих вам послите.
16 Хотяще убо праздновати очищение, писахом вам: благо убо сотворите празднующе дни.
17 Бог же спасый вся люди Своя и воздавый наследие всем и царствие, и священство и освящение,
18 якоже обеща в законе: уповаем бо на Бога, яко скоро нас помилует и соберет от поднебесныя в место святое:
19 изъят бо нас от великих бед и место очисти.
20 Дела же Иуды Маккавеа и братий его, и церкве великия очищение, и обновление жертвенника:
21 еще же и о бранех на Антиоха Епифана и сына его Евпатора:
22 и о явлениих с небесе бывших благомужествовавшым Иудейства ради любочестно, яко всю страну мали суще опустошаху, и варваров множество прогоняху,
23 и преславную во всей вселенней церковь возсоздаша, и град избавиша, и хотящыя разоритися законы исправляху, Господу со всякою кротостию милостиву бывающу им:
24 яже от Иасона Киринеа извещена пятию книгами, покусимся единым сочинением сократити.
25 Созерцающе бо многое число (вещей) и сущее неудобство хотящым приступити к повести истории множества ради вещества,
26 попекохомся, дабы хотящии читати имели души утешение, любомудрствующии же удобее приимали на память, вси же чтущии пользу.
27 И нам убо приявшым труд сокращения неудобно, пота же и бдения дело (творим):
28 якоже уготовляющему пир и ищущему иных пользы не легко убо, обаче за благодарение многих сладце труд потерпим.
29 Испытность убо о киихждо списателю попустивше, последовати примеру сокращения потщимся.
30 Якоже бо новыя храмины архитектону о всем здании пещися подобает, и живописати начинающему приличных ко украшению искати, тако мню и о нас.
31 Еже убо глубочае испытовати и о всех творити слово и любопытствовати о коемждо подробну, повести сочинителю достоит.
32 Сокращению же речений последовати и тонкаго испытания вещей бегати, сокращение творящему попущати должно.
33 Отсюду убо начним повесть предреченным толико присовокупивше: неразумно бо предисловие истории умножати, самую историю сокращати.

=== 3 ===

1 Егда убо святый град обитаемь бе во всяцем мире, и законы еще изрядно храняхуся, Онии архиереа благочестия ради и ненавидения лукавства,
2 случашеся и самим царем почитати место и церковь великими дары прославляти,
3 яко и Селевк Асийский царь подаяше от своих доходов вся, яже ко служением жертв надлежащая иждивения.
4 Симон же некий от колена Вениаминя настоятель церкви поставленный, пряшеся со архиереем о началстве еже во граде.
5 Но егда премощи Онии не можаше, прииде ко Аполлонию Фрасееву, иже во оно время бяше воевода Килисирии и Финикии,
6 и возвести ему, яко богатствы неизчетными наполнено есть во Иерусалиме сокровищное хранилище, яко множеству сокровищ безчислену быти, и яко не надлежат сия к вине жертв, быти же мощно, да под власть цареву подпадут вся сия.
7 Егда же прииде ко царю Аполлоний, о возвещеиных ему богатствах изяви: он же избрав Илиодора, иже бе над делами его, посла заповедав, да предреченная богатства принесет.
8 Скоро же Илиодор творяше шествие, под видом убо акибы грады Килисирийския и Финикийския проходя, самою же вещию царево повеление исполнити хотящь.
9 Пришед же во Иерусалим и любомудренно от архиереа градскаго прият, поведа о бывшем изявлении, и чесо ради прииде, сказа: вопрошаше же, аще истинно сия тако суть.
10 Тогда архиерей показа положена быти сия вдов и сирот,
11 некая же быти и Ириана сына Товиина мужа зело честна, а не якоже бе оболгаяй нечестивый Симон, всего же сребра талант четыреста, а злата двесте:
12 обидети же вверивших места святыни, и честности и безопасству честныя по всему миру церкве, весьма не возможно есть.
13 Илиодор же, царских ради повелений, ихже имяше, глаголаше, яко всячески подобает взяти сия в царское сокровище.
14 Определив же день, вхождаше, присмотрение о сих хотя сотворити: бе же не мало по всему граду смятение.
15 Священницы же пред олтарем в священнических ризах повергше себе, призываху с небесе Давшаго закон о положенных, дабы положившым сия цело сохранил.
16 Бе же зрящему лице архиереево узвлятися мыслию: зрак бо и вид изменен являше душевную тугу.
17 Облия бо мужа боязнь некая и страх телесный, имиже явленна бысть зрящым сердца настоящая болезнь.
18 Инии же купно из домов истекаху на всенародную молитву, зане хотяше приити место в поругание.
19 Жены же препоясавшяся по персем власяницами на путех умножахуся: заключеныя же девицы едины убо прибегаху ко вратом, иныя же на стены, некия же оконцами приницаху.
20 Вси же воздевающе руце на небо моляхуся.
21 Умилително же бе множества смешеное падение и зело бедствующаго архиереа чаяние.
22 И сии убо призываху Вседержителя Бога, да вверенная вверившым цела сохранит со всяким безопасством.
23 Илиодор же еже умысли, совершаше: таможе ему со копиеносцы в газофилакию уже пришедшу,
24 (Вседержитель) отцев Господь и всякия власти Обладатель явление велие сотвори, яко всем дерзнувшым совнити ужаснувшымся Божия силы, во ослабление и во ужас пременитися.
25 Явися бо им некий конь страшна имея всадника и предобрым покровом украшен, напад же со устремлением вонзе во Илиодора предняя копыта: седяй же на нем являшеся злато оружие имея.
26 Инии же два явистася ему юноши силою благолепни, предобри славою, украшени же одеянием: иже и обступльща его от обоих стран, бияста его непрестанно, многи налагающа ему раны.
27 Внезапу же (Илиодора) падша на землю и многою тмою объята восхитивше и на носило положивше,
28 того, иже недавно со многим ристанием и со всяким дориношением в предреченную вниде газофилакию, изношаху безпомощна себе суща, явно Божию силу познавше.
29 И той убо божественным действом безгласен и всякаго упования и спасения лишен повержен бяше.
30 Сии же Господа благословляху прославльшаго Свое место: и малым прежде страха и смятения полная церковь, Вседержителю явльшуся Господу, радости и веселия исполнися.
31 Скоро же нецыи от другов Илиодоровых моляху Онию призвати Вышняго, да живот дарует ему весьма в последнем издыхании лежащему.
32 Помыслив же архиерей, да не когда царь мнение возимеет, яко злодейство некое на Илиодора Иудее сотвориша, принесе жертву о спасении мужа.
33 Егда же архиерей моляшеся, тиижде юноши паки явистася Илиодору темижде одеяньми облечена и ставша реста: многая Онии архиерею благодарения воздаждь, его бо ради Господь тебе живот дарова:
34 ты же от Него биен возвести всем величие Божие и державу. И сия рекша невидими быста.
35 Илиодор же жертву принес Господеви, и обеты превеликия обещав живот Даровавшему, и Онии возблагодарив, возвратися ко царю с воины,
36 свидетелствоваше же всем, яже виде очима дела превеликаго Бога.
37 Егда же царь вопрошаше Илиодора, кто был бы ключимь еще единою во Иерусалимли послан быти, отвеща:
38 аще коего имаши врага, или царству твоему наветника, посли его онамо, и язвена его приимеши, аще и спасется: зане в месте том истинно есть Божия некая сила:
39 Той бо обитание на небеси имеяй надзиратель есть и помощник месту тому, и грядущих на озлобление поражает и погубляет.
40 И сия убо яже о Илиодоре и о хранении газофилакии сице имеются.

=== 4 ===

1 Предреченный же Симон, иже о сребреницех и отечестве доноситель сотворися, злословяше Онию, акибы той Илиодора и поощрял к сим и злоб содетелю был.
2 И благодетеля граду и защитника своих людий и ревнителя законов (Божиих) дерзаше нарицати наветником вещей.
3 Вражде же в толико происходящей, яко чрез некоего от другов Симоновых и убийства совершахуся,
4 созерцая Ониа лютость прения, и Аполлониа неистовствовати, яко Килисирии и Финикии воеводу, умножающа злобу Симонову, ко царю отиде,
5 не бываяй граждан клеветник, но пользу во обществе и на едине всему множеству промышляя:
6 видяше бо, яко без царева промысла не мощно получити мира ктому вещем, и яко Симон не отставит буйства.
7 Оставльшу же житие Селевку и приемшу царство Антиоху, иже нарицашеся Епифан, желаше Иасон брат Ониин архиерейства,
8 вниде ко царю, обещавая ему сребра талант триста шестьдесят и от приходов некиих иных талант осмьдесят.
9 К сим же обещаваше и иных написати сто пятьдесят, аще подастся властию его училище юных ему поставити и сущих во Иерусалиме Антиохианами писати.
10 Соизволившу же царю, и началство одержав, абие на языческий обычай единоплеменныя своя преводити нача.
11 И уставленная Иудеом человеколюбия царская чрез Иоанна отца Евполема, иже бяше послом о дружбе и споборении к Римляном, отрину: и законныя убо гражданския разоряя уставы, беззаконныя обычаи нововвождаше.
12 Тщателне бо под самым краеградием училище постави, и изряднейших юнош покорив, под петас ввождаше.
13 И сице бе усердие некое ко Еллинству и успех языческаго жителства, ради безмернаго, нечестиваго, а не архиереа Иасона, беззакония.
14 Яко не ктому о службах олтарных усердни бяху жерцы, но храм убо презирающе и о жертвах нерадяще, тщахуся причастницы быти палестре беззаконнаго предания, по произзывании игралищнаго круга.
15 И отеческия убо чести ни во чтоже вменяху, Еллинския же славы предобры быти мняху:
16 ихже ради объят я лютое обстояние, и о ихже ревноваху наставлениих, и весьма им хотяху уподобитися сих врагов и мучителей имеяху.
17 Нечествовати бо в Божественных заонех неудобь: но сия последующее время известит.
18 Бывшу же пятолетному тризнищу в Тире и царю сущу тамо,
19 посла Иасон студных смотрителей из Иерусалима Антиохианы сущыя, несущыя сребра дидрахм триста в жертву Ираклиеву, о ихже и моляху принесшии, да не употребляют в жертву, яко не достоит, но во иныя росходы их отложити.
20 Посла убо сия ради пославшаго в жертву Ираклиеву, ради же принесших на строение кораблецей тривеселных.
21 Послану же бывшу во Египет Аполлонию сыну Менестеову ко Птоломею Филометеру царю, торжества ради восприятия престола, возмнев Антиох чужда его быти своих вещей, о своем безопасстве печашеся: того ради во Июппию пришед, достиже во Иерусалим.
22 Великолепно же от Иасона и града прият, со свещьми светлыми и хвалами вниде: таже сице в Финикию с воинством пойде.
23 По трелетнем же времени посла Иасон Менелаа брата предреченнаго Симона несуща царю сребреники и о вещех нужных представление совершити имущаго.
24 Он же представ царю и возвеличив его в лице власти ради, на себе восторже архиерейство, положив свыше Иасона талант сребра триста.
25 Приемь же от царя повеления прииде, ничтоже убо нося достойно архиерейства, ярость же жестокаго мучителя и зверя лютаго гнев имея.
26 И Иасон убо, иже своего брата кознию улови, сам кознию уловлен от инаго, беглец во Аманитскую страну изгнан бысть.
27 Менелай же началство убо одержа, о сребрениех же цареви обещанных ничтоже радяше:
28 творящу же истязание сострату краеградия епарху, к сему бо надлежаще даней дело, тоя ради вины оба ко царю призвани.
29 И Менелай убо остави архиерейства преемника Лисимаха брата своего, Сострат же Кратита, иже бе над Кипряны.
30 И егда сия деяхуся, случися Тарсяном и Малотом крамолу воздвигнути, сего ради, яко Антиохиде наложнице цареве в дар отдани быша.
31 Скоро убо царь прииде укротити вещы, оставя наместника Андроника единаго от князей своих.
32 Возмнев же Менелай восприяти себе время благополучно, златыя иекия сосуды от церкве украд дарова Андронику и ина продаде в Тир и во окрестныя грады.
33 Иже явно познав Ониа, обличаше его, отшед в место безопасное, в Дафнию близ Антиохии лежащую.
34 Оттуду Менелай взем на едине Андроника, моляше да убиет Онию. Он же пришед ко Онии, и увещав лестию, и десницу с клятвою дав, аще и в подозрении бе, усоветова из безопаснаго места изыти, егоже и абие заключив уби, не устыдевся правды.
35 Сея же ради вины не токмо Иудее, но мнози и от иных языков негодоваху и скорбяху о неправедньм мужа убийстве.
36 Возвратившуся же царю от Киликийских мест, сущии во граде Иудее приступиша просяще (суда) купно с ненавидящими беззакония Еллинами о безвиннем убийстве Ониине.
37 Оскорбився убо душею Антиох (Онии ради) и преклонив на милость, и слезы излияв о целомудрии скончавшагося и о мнозем благонравии
38 и разярився душею, абие со Андроника порфиру совлек и одежды ободрав, по всему граду повелев обводити, на томже месте, идеже Онию нечестиво уби, тамо убийцу погуби, Господу достойную ему казнь воздающу.
39 Егда же многа священнограбителства во граде соделана быша от Лисимаха со Менелаевым советом, и изыде весть вне, собрася множество на Лисимаха, многим уже златым сосудом изнесеным бывшым.
40 Народом же востающым и гнева исполненным, вооружив Лисимах три тысящы, нача беззаконными руками обидети, предводителствующу некоему мучителю престаревшуся возрастом, паче же безумием.
41 Уразумевше же и усилие Лисимахово, инии камение, инии дреколия толстая восхитиша, нецыи же близ лежащий прах вземше, на сущих окрест Лисимаха меташа.
42 Сея ради вины многих убо от них уязвиша, некиих же и низложиша, всех же в бег обратиша: самаго же священнограбителя при сокровищнем хранилищи убиша.
43 О сих же суд на Менелаа настояше.
44 Егда же прииде царь в Тир, к нему судебное дело принесоша посланнии три мужа от старейшин.
45 И уже премогаемь Менелай обеща Птоломею сыну Дорименову многи сребреники дати на утоление царя.
46 Поят убо особь Птоломей в некий притвор аки прохлаждаюшася царя, преврати,
47 и всея убо злобы виновнаго Менелаа свободи от вины, а бедных, иже аще бы и пред Скифы глаголали, отпущени были быша неосуждени, сих на смерть осуди.
48 Скоро убо неправедну казнь претерпеша иже о граде и людех и о священных сосудех доносившии.
49 Сея ради вины и Тиряне, вознегодовавще о беззаконии, на погребение их щедро преподаша.
50 Менелай же ради лихоимства обладающих пребываше во власти, возрастающь злобою, великий гражданом наветник сотворився.

=== 5 ===

1 В сие же время вторый поход уготова Антиох во Египет.
2 Случися же по всему граду, едва не чрез четыредесять дний являтися на воздусе ристающих конников златыя одежды имущих и копиями по полком вооруженных,
3 и собрания коней чинно устроенных, исхождения творимая и сражения от обоих стран, и щитов движения и сулиц множество, и мечей исторжения и стрел метания, и златых одежд блистания и всякия брони.
4 Темже вси моляхуся, да явление во благо будет.
5 Бывши же вести лживей, акибы Антиох от жития отшел, взем Иасон не менши тыящи мужей, внезапу на град сотвори нападение гражданом же на стену востекшым, и наконец уже вземлему сущу граду, Менелай во краеградие убеже.
6 Иасон же творяше заклания граждан своих нещадно, не помышляя, яко благовременство, еже на ужики, злополучие есть превелие: мня над врагами, а не над единоязычными победителная прияти,
7 началства убо не одержа, кончину же навета студ приемь, беглец паки во Аманитиду отиде.
8 Конец убо злаго жития получи, заключен у Ареты Аравскаго мучителя, бегая от града во град, гонимь от всех и ненавидимь аки законов отступник, и огнушаемь, яко отечеству и гражданом враг, во Египет изгнан бысть.
9 И иже многих от отечества изгнавый, странствуя погибе к Лакедемоняном отшед, аки сродства ради прибежище хотящь имети.
10 И иже множество непогребенных изверже, (сам) не оплакан бысть, и погребения ни какова сподобися, ниже отеческому гробу приобщися.
11 Возвестившым же царю о бывших, усумнеся (царь), да не отступит Иудеа: и того ради пришед из Египта разярен душею, взя град оружием
12 и повеле воином сещи нещадно сретающихся и в домы входящих закалати.
13 Быша же убиения юнош и старцев, мужей и жен и чад истребления, дев же и отроков заклания.
14 Осмьдесят же тысящ во всех триех днех избиени: и четыредесять убо тысящ пленени, не менши же убиеных продани быша.
15 Не доволен же быв и сими, дерзну внити в церковь всея земли святейшую, имеяй Менелаа предводителя, бывша законов и отечества предателя.
16 И скверныма рукама вземля священныя сосуды и яже от иных царей положенная на умножение и славу места и честь, скверныма рукама прикасаяся подаяше.
17 И вознесеся мыслию Антиох, не помышляя, яко грех ради обитающих во граде мало прогневася Владыка, того ради бысть о месте презрение:
18 аще же бы не случилося им многими грехи быти объятым, якоже бе Илиодор посланный от Селевка царя ко осмотрению сокровищнаго хранилища, сей пришед внезапу биен быв отвратился бы от дерзости.
19 Но не ради места язык, но языка ради место Господь избра.
20 Темже убо и сие место сопричастно бысть людских зол случивишихся, последи же благодеянием от Господа приобщися, и оставленое во гневе Вседержителя, паки в примирении великаго Владыки со всякою славою исправися.
21 Убо Антиох из церкве взем тысящу осмь сот талантов, скоро во Антиохию возвратися, чая от гордыни землю убо плавателну, а море пешеходно положити от возвышения сердца.
22 Остави же и приставники ко озлоблению людий, во Иерусалиме убо Филиппа родом Фригеанина, нрав жесточайший имущаго неже поставльший (его),
23 в Гаризине же Андроника: и к сим Менелаа, иже злее иных озлобляше граждан,
24 ненавистное же ко гражданом Иудейским имеяй сердце, посла ненавистнаго началника Аполлониа со двадесятию двема тысящьми воинства, повелев ему всех в возрасте сущих погубити, жены же и юношы продаяти.
25 Сей же пришед во Иерусалим и аки мир себе притворив, удержася даже до дне святыя субботы: и улучив празднующих Иудеов, вооружитися своим повеле,
26 и изшедших всех на позор закла, и во град со оружии вскочив, людий многое множество погуби.
27 Иуда же Маккавей, иже десятый быв, и отшед в пусто место, звериным образом в горах живяше с сущими с ним, и травную пищу ядуще пребываху, еже бы не причастися осквернению.

=== 6 ===

1 Не по мнозе же времени посла царь старца (некоего) Афинеанина понуждати Иудей, дабы отступили от отеческих преданий и по Божетвенным законом не жителствовали,
2 осквернити же и во Иерусалиме храм и нарещи Диа Олимпийскаго, и сущий в Гаризине, якоже обитающии бяху на месте онем, Диа Странноприимца.
3 Люто же и всему народу бе и тяжко нападение злобы,
4 ибо церковь любодеяния и козлогласования бе полна от язык живущих со блудницами и во священных притворех к женам приближающихся и неподобающая внутрь вносящих.
5 Олтарь такожде полн бе возбраненными от законов.
6 Бяше же не возможно суббот хранити, ни праздников отеческих содержати, ниже весьма кому себе Иудеанином именовати.
7 Ведяхужеся с горькою нуждею на всяк месяц в день рождения царева в жертве: бывшу же Дионосову празднику, понуждахуся Иудее киссы имуще хвалити Диониса.
8 Повеление же изыде в ближния грады Еллинския, Птоломею подустившу, да тогожде уставления противу Иудеев употребляют, и жертву приносят,
9 не изволяющих же прейти на Еллинския уставы да убивают: бе убо видети настоящую бедность.
10 Две бо жены оклеветаны бысте обрезавшыя чада своя: сих привесивше има к сосцам младенцы и пред народом обводивше их по граду, со стены свергоша.
11 Инии же в ближния стекшеся пещеры, тайно день субботный праздновати, егда возвещено бысть Филиппу, сожжени быша, зане ради чести праздничнаго дне бояхуся помогати себе.
12 Молю убо чтущих книгу сию не устрашатися напастей, мнети же мучеия сия не к погублению, но к наказанию рода нашего быти.
13 Ибо на много время не попускати злочествующым, но абие впадати им в мучения, великаго благодеяния есть знамение.
14 Не бо якоже на иных языцех ждет долготерпеливый Владыка, дондеже достигших ко исполнению грехов мучит, тако и на нас суди быти:
15 да не до конца достигшым грехом нашым, последи нам отмстит.
16 Сего ради никогдаже от нас милосердие Свое отемлет: наказуяй же бедствами не оставляет людий Своих.
17 Но сия ко увещанию нам речена суть: малыми же подобает внити в повесть.
18 Елеазар некий от первенствующих книжников, муж уже состаревся летами и зраком лица благолепен сый, отверстыми усты принуждаемь бяше ясти свиная мяса.
19 Он же со славою смерть паче, нежели ненавистный живот предизбрав, волею идяше на муку:
20 плюнув же (на тая), имже образом подобаше приходити хотящым терпети мучение, яже не леть бе ясти ради любления живота.
21 Ко беззаконней же приставленнии жертве, древняго ради к мужу знания, вземше его на едине моляху, да принесеная мяса, яже ясти ему леть бяше, его ради уготована, притворит себе аки ядуща повеленная от царя жертвенная мяса:
22 да сие соделав избавится от смерти и древния ради к ним дружбы получит человеколюбие.
23 Он же мысль благу восприемь и достойну возраста и старости преимущества, и пристяжаныя лепотныя седины и издетска предобраго воспитания, паче же святаго и Богоданнаго закона, последовно отвеща, скоро глаголя: изволяю послан быти во ад,
24 не бо возрасту нашему достойно есть лицемерити, да мнози от юных непщующе Елеазара девятидесятилетна прейти к жителству иноплеменных,
25 и они моего ради лицемерия и маловременнаго живота прельстятся мене ради, и ненависть и порок старости моей сотворю:
26 аще бо нынешния муки человеческия и избавлюся, но руки Всемогущаго ни жив, ни умерый избегу:
27 темже мужественне ныне разлучився живота, старости убо достоин явлюся,
28 юным же образ доблий оставлю, еже усердно и добльственно за честныя и святыя законы умирати. И сия рек, со тщанием на муку пойде.
29 Ведущии же его, бывшую мало прежде благоприятность к нему в свирепость премениша предреченных ради словес, яже сии мняху безумство быти.
30 Хотя же ранами скончатися, возстенав рече: Господеви святый разум имущему явно есть, яко от смерти могущь избавитися, жестокия терплю на теле болезни уязвляемь, на души же сладце страха ради Его сия стражду.
31 И сей убо сим образом живот сконча, не токмо юношам, но и премногим языка свою смерть во образ доблести и в память добродетели оставив.

=== 7 ===

1 Случися же и седмим братиям вкупе с материю ятым, понуждаемым быти от царя ясти противу правил мяса свиная, бичми и жилами волуями мучимым.
2 Един же от них, иже бе первый, тако рече: что хощеши вопрошати и научитися от нас? Готови бо есмы умрети, нежели преступити отеческия законы.
3 Разгневався же царь повеле сковрады и конобы разжещи.
4 Имже скоро разжженным бывшым, повеле сущему от них предводителю слова отрезати язык, и со всего кожу содравше, краи удов телесных отсещи, прочиим братиям и матери смотрящым.
5 И егда уже неключимь сотворен бысть всеми (удесы), повеле огню предати еще дышуща и пещи на сковраде: пару же умножающуся от сковрады, (прочии купно) с материю друг друга поощряху умрети мужественно, глаголюще сице:
6 Господь Бог зрит и о истине нашей утешается, якоже пред лицем свидетелствующею песнию изяви Моисей глаголя: и о рабех Своих утешится.
7 Умершу же первому сим образом, втораго изводяху на поругание: и кожу со главы его со власы содравше, и вопрошаху: будеши ли ясти прежде неже умучено будет все тело по удам.
8 Он же отвещав отеческим гласом, рече: ни. Темже и сей по ряду прият мучение, якоже и первый.
9 В последнем же издыхании быв, рече: ты убо, окаяннейший, от настоящаго живота нас погубляеши, Царь же мира умерших нас Своих ради законов воскресит нас в воскресение живота вечнаго.
10 По сем же третий поругаемь бе, и языка испрошен, абие издаде и руце дерзостне простре и мужественне рече:
11 от небесе сия притяжах, и Его ради законов презираю сия, и от Него сия паки уповаю восприяти.
12 Яко и сам царь и сущии с ним удивляхуся юнаго великодушию, яко ни во чтоже полагаше муки.
13 И сему скончавшуся, и четвертаго такожде мучаху мучителе.
14 И егда уже бысть к смерти тако рече: лучше убиваемым от человек упования чаяти от Бога, паки имущым воскрешеным быти от Него, тебе же воскресение в живот не будет.
15 По сем же пятаго приведше мучиша. И он воззрев нань, рече:
16 власть в человецех имея тленен сый, еже хощеши, твориши: не мни же роду нашему от Бога оставлену быти:
17 ты же потерпи и зри велию державу Его, како тебе и семя твое умучит.
18 По сем приведоша шестаго. И той умрети начинающь рече: не прельщайся суетно, мы бо себе ради сия страждем согрешающе к Богу нашему, сего ради достойная удивления быша:
19 ты же да не возмниши неповинен быти, богоборствовати начен.
20 Безмерно же мати дивная и благия памяти достойная, яже погибающих седми сынов единаго дне и времене видящи, благодушно терпяше ради упования на Господа,
21 и коегождо их увещаваше отеческим гласом, доблия исполнена мудрости и женское помышление мужескою душею воздвизающи, глаголаше к ним:
22 не вем, яко во чреве моем явистеся, ниже бо аз дух и живот дах вам, и коегождо уды не аз составих,
23 но мира Творец, Создавый род человечь и всех изобретый рождение, и дух и жизнь вам паки воздаст с милостию, яко ныне сами себе презираете ради законов Его.
24 Антиох же непщуяй уничижен быти и поношающь глас презрев, еще юнейшему живу сущу, не токмо словесы творяше увещание, но и клятвою подкрепляше, богата купно и блажена сотворити, преведеннаго от отеческих законов, и друга возимети, и дела вверити ему.
25 Сим же юноше ни какоже внемлющу, призвав царь матерь увещаваше, да будет юноше советница на спасение.
26 Много же ему увещавающу, обещала советовати сыну своему.
27 Приклонившися же к нему, посмеяся жестокому мучителю и сице рече отеческим гласом: сыне, помилуй мя носившую тя во чреве девять месяцей и млеком питавшую тя лета три, и воскормившую тя и приведшую в возраст сей, и болезни воспитания понесшую:
28 молю тя, чадо, да воззриши на небо и землю, и вся, яже в них, видящь уразумееши, яко от не сущих сотвори сия Бог, и человечь род тако бысть:
29 не убойся плоторастерзателя сего, но достоин быв братии твоея, восприими смерть, да в милости с братиею твоею восприиму тя.
30 Еще же сия ей глаголющей, юноша рече: кого ожидаете? Не слушаю повеления царева, но повеления закона слушаю даннаго отцем нашым чрез Моисеа:
31 ты же всякия злобы изобретатель быв на Иудеи, не избежиши рук Божиих:
32 мы бо за грехи нашя сия страждем:
33 аще же ради устрашения и наказания живый Господь наш мало прогневася, но паки примирится рабом Своим:
34 ты же, о, беззаконниче и всех человек сквернавейше, не возносися суетно кичася тщетным упованием, на небесныя рабы Его возносящь руку:
35 не у бо Вседержителя и Всевидца Бога суда избегл еси:
36 братия бо наша мало ныне болезни потерпевше по завету Божию вечный живот получиша: ты же судом Божиим праведную казнь гордыни (твоея) восприимеши:
37 аз же, якоже братия моя, душу и тело мое предаю за отеческия законы, призывая Бога милостива вскоре быти Израилю: ты же с мучением и биением исповеси, яко един токмо Бог есть:
38 на мне и на братии моей престанет Вседержителя гнев нанесенный праведно всему роду нашему.
39 Тогда царь разярися яростию нань паче иных лютее, горце терпящь посмеяние.
40 И сей убо чист от жития пременися, по всему на Господа уповая.
41 Последи же сынов и мати скончася.
42 Сия убо о жертвах и о превосходящих мучителствах толико известишася.

=== 8 ===

1 Иуда же Маккавей и иже с ним, входяще тайно в села, созываху сродники и пребываюших во Иудействе приемлюще собраша до шести тысящ мужей.
2 И призываху Господа призрети на люди от всех попираемых, ущедрити же и храм от нечестивых человек осквернен
3 помиловати же и разореный град и имеющь равно со землею быти, и глас кровей вопиющих к Нему услышати,
4 помянути же и безгрешных младенцев беззаконное погубление и бывшая хуления на имя Его, и возненавидети лукавства.
5 Собрав же множество, Маккавей нестерпимь яже языком бысть, гневу Господню в милость обратившуся.
6 И нападая на веси и грады нечаянно сожигаше, и благовременна места взимающь, не мало супостат побеждаше убивая,
7 наипаче же нощы на таковая нападения в помощь приемляше: и слава некая мужества его прохождаше всюду.
8 Виде же Филипп по малу в предуспеяние грядуща мужа, частее же во благоденствиих успевающа, ко Птоломею воеводе Килисирии и Финикии писа, дабы помогал в царских делех.
9 Он же скоро избрав Никанора, сына Патроклова от первейших другов посла, подчинив ему от всяких языков вооруженных виев не менше двадесяти тысящ, да весь Иудейский род избиет: придаде же ему и Горгию мужа стратига и в ратных делех искусство имуща.
10 Устави же Никанор дань царю, яже Римляном даяшеся, две тысящы талантов от пленения Иудейскаго наполнити.
11 Абие же в поморских грады посла, созывая на куплю Иудейских пленников, обещаяся девятьдесят пленников за талант дати, не чая мщения хотящаго последовати ему от Вседержителя.
12 Иуде же возвещено бе о приществии Никанорове: и егда он возвести сущым с собою о пришествии воинства,
13 ужасшеся и не веровавше Божию отмщению разбегахуся и от места своего отступаху:
14 инии же оставшая вся продаяху, купно же Господа моляху, да избавит от нечестиваго Никанора проданых, прежде даже снитися,
15 и аще не их ради, то ради завета, иже бысть ко отцем их, и призывания ради честнаго и великолепаго имене Своего на них.
16 Собрав же Маккавей сущих окрест его числом шесть тысящ, моляше, да не ужаснутся от супротивников, ниже да устрашатся неправедно грядущих на ня языков множества, но мужественно да подвизаются,
17 пред очима имеюще беззаконно на место святое соделанную от них укоризну и посмеяннаго града обиду, еще же и прародителнаго жителства разрушение.
18 Они бо на оружие надеются купно и на дерзость, рече: мы же на Вседержителя Бога могущаго и грядущих мгновением низложити надеемся.
19 Воспомянув же им и бывшая заступления при прародителех, и яко под Сеннахиримом сто осмьдесят пять тысящь погибоща,
20 и в Вавилоне на Галатов бывшее ополчение, како вси, егда на брань приидоша, осмь тысящ с четырию тысящами Македонян, Македоняном отчаявшымся, едини осмь тысящ побиша сто двадесять тысящ помощию данною им от небесе, и пользу многу взяша.
21 Сими (воспомяновении) дерзостны оныя поставив и готовы умрети за законы и отечество, четверочастно воинство постави:
22 учинив и братию свою воеводами обоего ополчения, Симона и Иосифа и Ионафана, поддав коемуждо тысящу и пять сот,
23 еще же и Елеазару (повелев) чести святую книгу и дав знамение помощи Божию, первому полку сам предводителствуя сразися с Никанором.
24 Бывшу же им Вседержителю споборнику, убиша супостатов более девяти тысящ, язвеных же и безчленных болшую часть сотворища воев Никаноровых, всех же в бегство понудиша.
25 Сребреники же от пришедших на куплю их взяша.
26 Гонивше же их зелне, возвратишася от времене заключени: бе бо (день) пред субботою, сея ради вины не продолжиша гоняще их.
27 Оружия же их собирающе и корысти от супостат отемлюще, субботу праздноваху попремногу благословяще и исповедаюшеся Господеви спасшему их в день сей, начало милости учинившему им.
28 По субботе же немощным и сиротам, и вдовам (и обидимым) разделивше от корыстей, прочая сами и отроцы разделиша.
29 Сия же содеявше и общую молитву сотворше, милосердаго Господа моляху, в конец примиритися рабом Своим.
30 И от сущих с Тимофеем и Вакхидом противных множае двадесяти тысящ убиша и твердыни зело высокия одержаша, и многия корысти разделиша, равночастне себе и немощным, и сиротам и вдовам, еще же и старейшинам сотворше.
31 Собравше же оружия их, прилежне вся положиша в местех благовременных, прочыя же корысти во Иерусалим принесоша.
32 И филарха Тимофеева убиша мужа беззаконнейшаго и вельми Иудеов озлобившаго,
33 иобедителная же празднующе во отечестве, зажегших свяшенная врата, Калисфена и некиих иных сожгоша убегших во едину храмину, иже достойную мзду нечестия восприяша.
34 Треклятейший же Никанор, иже тысящу купцев на куплю Иудеов приведый,
35 смирен помощию Господнею от тех, ихже противу себе за ничтоже вменяше, славную отложив ризу, чрез средиземное (море) беглеца образом уединена себе сотворь, прииде во Антиохию презелне неблагополучен о погублении воинства.
36 И иже обеща Римляном дань воздати от пленения Иерусалимскаго, проповедаше, яко защитителя Бога имеют Иудеи, и сего ради не уязвляеми суть Иудее, зане последуют законом от Того уставленым.

=== 9 ===

1 Того же времене Антиох с безчестием возвратися от Персиды.
2 Вниде бо во град глаголемый Персеполь и покусися расхитити храм и град обдержати: того ради множеству устремившуся, к помощи оружий обратишася: и тако случися прогнаному Антиоху от градожителей со срамом возвратитися.
3 Сущу же ему при Екватане, возвестишася ему содеянная при Никаноре и Тимофеи.
4 Вознесся же яростию, мняше и прогнавших его злобу нанести на Иудеи: сего ради повеле вознице непрестанно гонящему совершати шествие, небесному суду понуждающу его, сице бо горделиве рече: гробищное место Иудеем Иерусалим, пришед тамо, сотворю.
5 Всевидец же Господь Бог Израилев порази его неизцельною и невидимою язвою: изрекшуся бо его слову, абие объят его утробная неизельная болебзнь и горькия внутренния муки,
6 зело праведне, яко многими и странными напастьми иных утробы мучи. Он же никакоже от кичения (своего) преста:
7 еще же и гордыни исполняшеся, огнем дышущь ярости на Иудеи и заповедав ускорити шествие: случися же и пасти ему от колесницы со устремлением идущия, и лютым падением падшему вся уды плоти сокрушити.
8 Он же, иже мало прежде мняй волнам морским повелевати, от гордости паче человечи, и мерилом высоту гор мняся измерити, до земли смирен на носиле носяшеся, явную Божию силу всем показуя:
9 яко и от телесе нечестиваго червию кипети, и живущу в болезнех и в мучениих, плоти его излиятися от смрада же его и гноя вси воини гнушахуся.
10 И мало прежде небесных звезд касатися мнящаго никтоже можаше носити, смрада ради лютаго.
11 Отсюду убо нача от многия гордыни своея преставати уязвлен и в познание приходити (научен) Божиею язвою повсечастно умножее болезни своея приемля.
12 И егда ниже сам смрада своего терпети можаше, тако рече: праведно есть повинутися Богови, и смертну сущу равная Богови не мудрствовати горде.
13 Моляшеся же скверный ко никогда хотящему помиловати его Владыце, тако глаголя:
14 святый убо град, егоже тщахся пришед во прах обратити и место гробищное создати, свободен оставлю,
15 Иудеев же, ихже хотех ниже погребение сподобите, но птицем зверем на растерзание предати со младенцы, всех их равных Афинеом сотворю:
16 храм же святый, егоже прежде ограбих, предобрыми дары украшу, и священныя сосуды много болше вся воздам, и подобающая к жертвам иждивению от своих доходов подам:
17 к сим же и Иудеанином быти, и всякое место обитаемо проходити, и проповедати Божию державу имам.
18 Но никакоже престающым болезнем, найде бо нань праведный Божий суд, о себе отчаявся, писа ко Иудеом ниженаписанное послание, моления чин имущее, содержащее же сия:
19 предобрым гражданом Иудеом зело радоватися и здравствовати и благоденствовати, царь Антиох и стратиг:
20 аще здравствуете и чада, и (имения) вашя но мысли вам суть, благодарю убо Богу великим благодарением, на небо упование имея:
21 аз же в немощи лежащь, вашу честь и благоприятство воспоминах любезно: возвращаяся от Персидских мест и впад в болызнь тяжку, нужно возмнех попечение возимети о общем всех утверждении:
22 не отчаяваяся о себе, но упование много имея избежати недуга,
23 зря же, яко и отец мой, в няже времена в вышних местех воева, показа имущаго прияти по нем началство,
24 да аще что противно случится или возвестится что бедственно, ведуще сущии по странам, кому власть вверена, не смутятся:
25 к сим же помышляю прилежащих могутников и соседей царствию времене усмотряющих и случая ожидающих, оеявих сына моего Антиоха царем, егоже многаши обходящь вышний сатрапии многим от вас препоручах и представлях, писах же к нему, яже нижае писана суть:
26 молю убо вас и прошу, да помняще благодеяния во обще и особно, кийждо содержите сущее благоприятство ко мне и сыну моему:
27 уповаю бо, яко он кротце и человеколюбне, последующь моему произволению, сообщатися вам будет.
28 Мужеубийца убо и хульник злейшаяе пострадав, якоже иным сотвори, в странстве, на горах бедною смертию изчезе.
29 Пренесе же тело его Филипп сверстник его: иже и убоявся сына Антиохова ко Птоломею Филомитору во Египет отиде.

=== 10 ===

1 Маккавей же и иже с ним бяху, Господу их защищающу, храм убо и град восприяша:
2 капища же от иноплеменников на торжищи устроенная, еще же и требища раскопаша,
3 и очистивше храм, ин олтарь сотвориша, и разжегше камение и вземше огнь от них, принесоша жертву по двою лету и шести месяцех, и фимиам и свещники, и хлебов предложение сотвориша.
4 Сия же сотворше, моляху Господа падше ниц, да не ктому в сицевая злая впадут, но аще когда и согрешат, от Него с кротостию да наказуются, а не варваром и хульным языком предадятся.
5 И в оньже день храм от иноплеменник осквернися, случися в той же день очищению быти храма, двадесять пятаго дне месяца, иже есть Хаслев.
6 И с веселием праздноваху дний осмь по образу сеней, поминающе, яко прежде малаго времене праздник сенниц в горах и в пещерах звериным образом бяху провождающе.
7 Сего ради фирси и ветви зеленыя, еще же и финики имеюще, песни приношаху Благопоспешившему очистити место Свое.
8 И узакониша общим повелением и уставлением всему языку Иудейску по вся лета праздновати дни сия.
9 И Антиох убо, иже проименовашеся Епифан, кончину тако име.
10 Ныне же яже о Евпаторе Антиохе, сыне нечестиваго бывшем, речем, сокращающе злаая, яже во бранех сотворена суть.
11 Сей бо восприяв царствие, постави над делами царскими Лисию некоего, Килисирии же и Финикии воеводу первоначалнаго.
12 Птоломей бо нарицаемый Макрон правду соблюдати произволив ко Иудеом бывшая ради к ним обиды, покушашеся яже к ним мирно препроводити.
13 Темже оклеветан от другов ко Евпатору и часто нарицаемь акибы предатель, понеже Кипр вверенный от Филомитора остави и ко Антиоху Епифану отиде, ниже честныя власти имущь, от печали отравив себе живот сконча.
14 Горгиа же быв воевода над местами, собираше чуждих воев и непрестанно на Иудеи ратоваше.
15 С ним же купно и Идумеане обдержаще крепкия твердыни обучаху Иудеов, и изгоняемых из Иерусалима приемлюще, ратовати начинаху.
16 Сущии же со Маккавеом сотворше молитву и моливше Бога споборника им быти, на Идумейския твердыни устремишася.
17 К ним же и приступивше мужественно одержаша места, всем же на стене ратующым отмстиша и сретающихся закалаху, убиша же не менше двадесяти тысящ.
18 Избегшым же иекиим не менши девяти тысящ в две пирги крепки зело и вся, яже противу облежения, имущыя,
19 Маккавей оставив Симона и Иосифа, еще же и Закхеа и иже с ним доволных ко облежению их, на нуждная места сам отиде.
20 Сущии же с Симоном сребролюбивии от некиих, иже в пиргах, сребром прельщени, и седмьдесят тысящ драхм вземше, оставиша некиих избежати.
21 Егда же возвестися Маккавею о бывшем, собрав началники людий, порицаше, яко за сребро продаша братию, супостатов на них отпустивше.
22 Сих убо предателей бывших уби и внезапу две пирги разруши.
23 Оружием же во всех и руками благоуспевая, погуби в дву твердынех более двадесяти тысящ.
24 Тимофей же, иже прежде от Иудей бысть поражен, собрав воев странных множество, и во Асии бывщих конников собрав не мало, прииде аки оружием Иудею хотящь взяти.
25 Маккавей же и сущии с ним, приближающуся тому, ко молитве Божий обратишася, главы землею посыпавше и чресла вретищами препоясавше,
26 пред олтарным прагом ниц падше, моляху милостива им быти, враждовати же враждующым на них и супостатом противится яко закон глаголет.
27 Бывше же по молитве, восприемше оружия далече из града изыдоша: приближшежеся к супостатом, о себе сташа.
28 Солнцу же возсиявающу, обои сразишася: сии убо споручника имуще благополучия и победы с добродетелию ко Господу прибежище, они же воеводу браней учинища ярость.
29 Пребывающей же крепцей брани, явишася супостатом от небесе мужие пять на конех златы узды имущих, благолепни, и правяще Иудеов два:
30 и Маккавеа среде себе вземше и защищающе своим всеоружием невредима сохраняху, на супостаты же стрелы и молнии метаху: темже смесившеся невидением сечахуся мятежа исполнени.
31 Убиенных же бысть двадесять тысящ и пятсоть сот, конных же шесть сот.
32 Сам же Тимофей побебже в Газару глаголемую твердыню, зело крепкую, воеводствующу тамо Херею.
33 Маккавей же и сущии с ним весело обседоша крепость дни четыри.
34 Сущии же внутрь на твердость места уповающе, паче меры хуляху и словеса беззаконная изношаху.
35 Явльшужеся пятому дню двадесять юношей, иже с Маккавеем беху, разжегшеся яростию хуления ради, приближившеся ко стене, мужественно и зверообразною яростию прилучившихся разсецаху.
36 Инии же подобне возшедше с нуждею к сущым внутрь, зажигаху пирги, и возжегше огнища, живых хульников сожгоша.
37 Инии же врата разсекоша, и впустивше прочий полк, взяша град, и Тимофеа скрывшагося в некоем рве заклаша, и брата его Хереа и Аполлофана.
38 Сия же сотворше с песньми и исиоведаньми благословляху Господа благодетеля великаго Израилю и победу им давшаго.

=== 11 ===

1 По мале же весьма времени Лисиа, наместник царев и сродник и к делом приставник, зело тяжце снося бывшая,
2 собрав аки осмьдесят тысящ и конники вся, прииде на Иудеев, помышляя убо град Еллином обиталище,
3 храм же среброданен сотворити, якоже и прочиих язык капища, и по вся лета продавати архиерейство,
4 никакоже помышляю Божию державу безумно уповая на тмы пешцев и на тысящы конников и на осмьдесят слонов.
5 Вшед же во Иудею и приближився ко Вефсуре, к месту убо крепкому сущу, от Иерусалима же отстоящему яко стидий пять, сие утесняше.
6 Егда же позна Маккавей и иже с ним ратующа его твердыни, с плачем и слезами моляху Господа со всем народом, благаго Ангела послати ко спасению Израиля.
7 Сам же Маккавей первый взяв оружие увещаваше прочих вкупе с ним бедство подяти, еже помогати братии своей: вкупе же и со усердм устремишася.
8 Тамо же, и близ Иерусалима сущым, явися предводяй их конник во одежди беле всеюружие златое потрясающь.
9 Вкупе же вси благословиша милосердаго Бога и укрепишася душами, не точию человеков, но и зверей лютейших и стены железны сокрушати суще готови,
10 идяху во устроении с небесе споборника имеюще, милующу их Господу:
11 львообразно же устремившеся на супостаты, положиша от них единонадесять тысящ пешцев, конников же тысщу и шесть сот,
12 всехе же понудиша бежати: мнози же от них язвени нази уцелеша, и сам Лисиа студно бежав спасеся.
13 Не без ума же сый, размышляя в себе бывшее на себе поражение и уразумев непобедимых быти Евреов, всемогущему Богу споборствующему им, послав
14 увещаваше, яко имать примиритися во всех праведных и яко советуя прекли царя, да будет им друг.
15 Соизволи же Маккавей о всех, о нихже Лисиа моляше, о полезных радящь: елика бо Маккавей даде Лисиа на писме о Иудеех, соизволи царь.
16 Беша бо писания Иудеем посланая от Лисии, имущая образ сицев, Лисиа множеству Иудейску радоватися:
17 Иоанн и Авессалом, иже послани суть от вас, дающа написанный ответ, прошаста о назнаменанных в нем:
18 елика убо подобаше царю предложити, известих, и яже бяху приятна, соизволи:
19 аще убо в делех верность соблюдете, то и в прочее покушуся виновен вам быти благих:
20 о сих же подробну заповедах сима и посланным от мене побеседовати с вами:
21 здравствуйте. Лета сто четыредесять осмаго, (месяца) Диоскоринфиа, дне двадесять четвертаго.
22 Царское же послание содержаше сия: царь Антиох Лисии брату радоватися:
23 отцу нашему в боги пременшуся, мы хотяще во царствии сущих безмятежных быти и о своих прилежати,
24 слышахом Иудей не соблаговоляющих отца моего повелению, еже пременитися им на Еллинския законы, но изволяющих держати своя заповеди и того ради молящих, да даруются им законная их:
25 хотяще убо и сему языку без мятежа быти, судихом и храм им возвратити и жити по прародителским их обычаем:
26 благо убо сотвориши, аще послеши к ним и десницу даси, яко да познавше наше произволение, благодушни будут и безпечально пребудут ко своему охранению.
27 Ко Иудеом же царское послание сицево бе: Царь Антиох старейшинам Иудейским и прочым Иудеом радоватися:
28 аще здравствуете, да будет якоже хощем, и сами здравствуем:
29 изяви нам Менелай, яко хощете отшедше быти с вашими:
30 приходящым убо даже до дне тридесятаго месяца Ксанфика, дадим десницу без опасения:
31 еже употребляти Иудеом своих брашен и законов, якоже и прежде, и ни един им ни по единому образу стужити имать о содеянных в неведении:
32 послахом же и Менелаа имущаго утешити вас:
33 здравствуйте. Лета сто четыредесять осмаго, Ксанфика (месяца), пятагонадесять дне.
34 Послаша же и Римляне к ним послание имеющее сия: Квинт Меммий и Тит Манлий, старейшины Римстии, людем Иудейским радоватися:
35 о нихже Лисиа сродник царев соизволи вам, и мы соблаговоляем:
36 а яже суди предложити царю, скорее послите кого созирающе о сих, да уставит, якоже подобает вам, мы бо идем ко Антиохии:
37 сего ради ускорите и послите некиих, да и мы увемы, коея есте мысли:
38 здравствуйте. Лета сто четыредесять осмаго, пятагонадесять дне (месяца) Ксанфика.

=== 12 ===

1 Содеянным же бывшым заветом сим, Лисиа убо отиде ко царю, Иудее же в земледелии упражняхуся.
2 От сущих же по местом воевод, Тимофей и Аполлоний сын Генеов, еще же Иероиим и Димофон, к сим же и Никанор Киприарх, не оставляху их благостояти и в покои быти.
3 Июппиане же толико сотвориша нечестие, умоливше Иудей с ними живущих внити во представленыя от них ладии с женами и чады, акибы ни единей вражде между ими настоящей:
4 на общее же уставление градское и сим соизволившым, яко мир имети хотящым и ничтоже подозрения имущым, отвезше их погрузиша, сущих не мнее дву сот.
5 Познав же Иуда бывшую на сродники своя жестокость, возвестив мужем иже с ним и призвав праведнаго судию Бога,
6 прииде на скверноубийц братий его, и пристанища нощию сожже, и ладии попали, избегших же от огня закла.
7 Стране же заключене бывшей отиде, яко паки приити имущь и все Июппиан искоренити гражданство.
8 Уразумев же, яко и во Амнии живущий хотят обитающым Иудеом темже образом сотворити,
9 и на Иамнитян нощию напад, зажже пристанище с кораблями яко явитися зарям огня во Иерусалиме, стадиям сущым двум стам четыредесяти.
10 Оттуду же отшедшым девять стадий, творящым путь на Тимофеа, сразишася с ним Аравлян множае пяти тысящ мужей и конник пять сот.
11 Бывшей же крепцей брани, и сущым при Иуде помощию Божиею преуспевающым, напольнии Аравляне одолени, прошаху от Иуды десницы себе, обещающе и пажить дати и во прочиих пользовати их.
12 Иуда же уразумев, яко истинно во многих они потребни, обеща мир содержати с ними: взявше же десницу, отидоша в кущы своя.
13 Нападе же и на некий град мостами тверд и стенами огражден, иже от всяких смешеных языков обитаемый, емуже имя Каспин.
14 Сущии же внутри надеющеся на крепость стен и на уготовление брашен, нерадиво пребываху, проклинающе сущих при Иуде, и ктому хуляще, и глаголюще, яже не подобает.
15 Сущии же со Иудою призвавше великаго Обладателя мира, Иже без овнов и механических орудий во времена Иисуса разруши Иерихон, нападоша зверообразно на стену.
16 И вземше град Божиею волею, безчисленна заклания сотвориша, яко прилежащему езеру, в широту имущему стадии две, текущею (убиенных) кровию исполнену явитися.
17 Оттуду же отшедше стадий седмь сот пятьдесят, приидоша в Харак, ко глаголемым Тувиином Иудеом.
18 И Тимофеа убо на местех не достигоша, ни едино дело совершивша от мест отшедша, оставльша же стражу в некоем месте зело тверду:
19 Досифей же и Сосипатр сущии от воевод, иже со Маккавеом, изшедше погубиша от Тимофеа оставших в твердыни более десяти тысящ мужей.
20 Маккавей же устроив воя своя по полком, постави их над полками, и на Тимофеа пойде имущаго с собою сто двадесять тысящ пешец, конник же две тысящы и пять сот.
21 Познав же Тимофей пришествие Иудино, посла жены и дети и прочая уготования в твердыню нарицаемую Карнию: бе бо непреборима и ко всходу неудобна ради тесноты всех мест.
22 Егда же полк Иудин первый явися, и бысть ужас на супостаты и страх от явления Всевидящаго бывшаго на них, в бегство устремишася един от другаго бежащь, яко множицею от своих повредишася и оружии своими прободахуся.
23 Творяше же Иуда гонение прилежно, убивая иноплеменников, и изби от них тридесять тысящ мужей.
24 Сам же Тимофей впад между сущих со Досифеем и Сосипатром, со многим ухищрением моляше, да жив отпустится: зане многих убо (от Иудей) родителей и некиих братию имеяше (у себе), и сим зло случится, аще умрет.
25 Егда же многими словесы вероятен сотвори обет, еже возвратити оных невредных, пустиша его ради спасения братии.
26 Изшед же (Маккавей) на Карнию и на Атаргатию, уби двадесять пять тысящ.
27 По победе же сих и погублении обрати Иуда воинство и на Ефрон, град твердый, в немже живяше Лисиа и множество разных язык: юноши же сильнии стояще пред стенами крепко противуратоваху, в немже беху орудия и стрел многое уготовление.
28 Призвавше же Всесильнаго с державою сокрушающаго ратных силы, взяша град под руку и убиша сущих внутрь двадесять пять тысящ:
29 и отшедше оттуду устремишася на Скифский град, отстоящь от Иерусалима стадий шесть сот.
30 Освидетелствовавшым же живущым тамо Иудеом о Скифских гражданех, яко имеют к ним благоприятство и во времена злополучная кротцы пребываху,
31 благодаривше им и умоливше, дабы и в прочее к роду их благоприятни были, приидоша во Иерусалим, дню великаго праздника седмиц настоящу.
32 По глаголемей же Пентикостии, идоша противу Горгиа стратига Идумейска.
33 Изыде же с пешцы треми тысящьми, и конник четыре ста,
34 и сотворшым брань, случися пасти малым от Иудей.
35 Досифей же некто от Вакинора, конный муж и крепок, ят Горгию, и взем его за хламиду, ведяше его крепко, и хотящь проклятаго взяти жива, некто от Фракийских конник нападе нань и рамо отсече, Горгиа же избеже во Марису.
36 Воином же Горгиевым на мнозе борющымся и утружденным бывшым, призвав Иуда Господа спомощника, да будет и воевода брани,
37 начат гласом отеческим с песньми вопль, возопив и нечаянне на воя Горгиевы напад, в бегство их обрати.
38 Иуда же собрав воя прииде во град Одоллам: и егда седмый день прмииде, по обычаю очистившеся в том месте субботу праздноваша.
39 На утрие же прииде со своими Иуда, да, якоже подобаше, телеса падших возмет и со сродниками положит во гробех отеческих.
40 Обретоша же у коегождо от умерших под ризами убиенных от даров идолских, яже во Иамнии, о нихже закон запрещаше Иудеом, всем же яве бысть, яко сея ради вины тии падоша.
41 Вси убо благословивше правый суд Господень, яко тайная сотвори явлена,
42 к молению обратишася моливше, да сотвореный грех весьма изгладится: добльственный же Иуда моляше людий, да сохранят себе от греха, очима видяще бывшая падших за грех.
43 И сотворив от мужей собрание утварей, яко две тысящы драхм сребра, посла во Иерусалим принести за грех (мертвых) жертву, предобре и благочестно творя, о воскресении помышляя.
44 Аще бо падшым востати не чаял бы, излишно было бы и всуе о мертвых молитися.
45 Ктому взирающь, яко во благочестии усопшым изряднейшая уготовася благодать:
46 преподобное и благочестивое помышление: отонуду же за умерших моление сотвори, яко да от греха очистятся.

=== 13 ===

1 Лета сто четыредесять девятаго, позна Иуда, яко Антиох Евпатор грядет со множеством на Иудею,
2 и с ним Лисиа наместник ему и над делами старейший, кийждо имуща (с собою) силу Еллинску пешцев сто десять тысящ и конник пять тысящ и триста, и слонов двадесять два и колесниц с косами триста.
3 Примесися же к ним и Менелай, и с великою лестию моляше Антиоха, не ради отечеству спасения но надеяся в началство поставлен быти.
4 Царь же царей воздвиже ярость Антиохову на нечестиваго, и Лисии показавшу сего быти виновна всех злых, повеле, якоже обычай есть, на месте убити, приведшым его в Вирсавию.
5 Бе же на том месте столп пятидесяти лакот полн пепела, сей же имеяше орудие окрест вращающееся устремителное в пепел.
6 Тамо священнотатству повинна суща, или и иных некиих злоб превосходство сотворшаго, вси вреяют в погибель.
7 Сицевою смертию законопреступнику случися умрети, ниже погребения получившему Менелаю
8 зело праведне: понеже бо многа согрешения на олтарь Божий соверши, егоже огнь и пепел бе свят, (и он) в пепеле смерть восприя.
9 Но царь умом необуздан грядяше, горшая при отце его бывших показати хотящь Иудеом.
10 Уведав же Иуда о сих, повеле людем день и нощь молити Господа, негли, якоже иногда, и ныне поможет
11 имущым закона и отечества и святаго храма лишитися, и мало прежде почивших людий не оставит злохульным языком подручных быти.
12 Всем же тожде вкупе сотворшым и просившым от Господа милосердия с плачем и постами и простертием (на землю) по три дни непрестанно, укрепив их Иуда повеле ити.
13 Особь же быв Иуда со старейшины, советова, прежде нежели внидут вои царстии во Иудею и одержат град, изшедше сразитися (за вещы святыя) Господнею помощию.
14 Вдав же попечение Создателю мира и умолив своих мужественне подвизатися даже до смерти за законы, за святилище, за град, за отечество, за гражданство, окрест Модина воинство постави.
15 Дав же сущым с ним знамение Божия победы, с юношами крепчайшими избранными напад нощию на царский двор, во стану уби четыре тысящы мужей и болшаго слона с сущими на нем порази:
16 и на конец весь полк страха и смятения исполниша и изыдоша благополучно.
17 Являющуся же уже дню, сие содеяся, помогающу ему Господню покровению.
18 Царь же приемь вкус храбрости Иудейския, испытова хитростию места.
19 И ко Вефсуре крепцейи твердыни Иудейстей прииде, и отгонимь бе, ударяшеся, умаляшеся.
20 Сущым же внутрь, Иуда потребная посла.
21 Возвести же тайная супостатом Родок от Иудейских воинов: взыскан же бысть и ят и заключен.
22 Повтори же царь слово со Вефсуряны, десницу даде, прия, отиде,
23 состави брань со Иудою и преможен бысть: егда же позна отмещущася Филиппа во Антиохии поставленнаго над делами, смятеся и моли Иудеов, повинуся и кляся о всех праведных, примирися и жертву принесе, почте храм и ущедри место.
24 И Маккавеа прият, постави стратига от Птолемаиды даже до Герринов князем,
25 прииде во Птолемаиду: скорбяху Птолемаидяне о заветех, негодоваху бо о примирениих, яже хотеша отринути.
26 Взыде на судище Лисиа, отвеща по возможности, увеща, (люди) утиши, благоприятны сотвори, возвратися во Антиохию. Сице бысть царско исхождение и возвращение.

=== 14 ===

1 По триех же летех увебда Иуда, яко Димитрий Селевков сын вплыве сквозе пристанище, еже при Триполи, со множеством крепким и кораблями,
2 и одержа страну и уби Антиоха и его наместника Лисию.
3 Алким же некто бывый прежде архиерей, волею же осквернивыйся во времена смешения, помыслив, яко ни киим образом небсть ему спасения, ниже прихождения ко святому олтарю,
4 прииде ко царю Димитрию сто пятьдесят перваго лета, принося ему венец злат и финик, к сим же и цветы, иже мняхуся церковнии быти: и в день оный молчаше.
5 Получив же время безумию своему содействующее, призван бысть Димитрием на собор и вопрошен, в коем состоянии и совете стоят Иудее?
6 К сим рече: глаголемии от Иудей Асидее, ихже вождь Иуда Маккавей, брани строят и распри воздвизают, не допускающе царству благостояния получити:
7 сего ради отлучен прародителския славы, сиречь священноначалства, семо ныне приидох,
8 первое убо о надлежащих царю верность содержащь, второе же и о своих гражданех промышляя: предреченных бо безсловесием весьма род наш не мало страждет:
9 каяждо же сих познав, ты, царю, о стране и о обстоянии рода нашего проуразумей по человеколюбию, еже имаши ко всем благопреклонное:
10 донележе бо Иуда жив есть, невозможно мира получити вещем.
11 Сицевым же реченным бывшым от него, абие прочии друзи, вражду имущии на Иуду, разжегоша Димитриа.
12 Призвав же скоро Никанора старейшину над слонами и воеводою поставив Иудеею, посла,
13 дав заповедь, самаго убо Иуду убити, сущих же с ним расточити, поставити же Алкима архиереем превеликаго храма.
14 Тогда языцы убегшии из Иудеи от Иуды, стадами прихождаху к Никанору, Иудейская злополучия и бедства себе благополучия мняще быти.
15 Слышавще же (Иудее) Никанорово пришествие и нападение языков, посыпавшеся землею, моляху Поставившаго даже до века люди Своя и присно с явлением Защищающаго Свою часть.
16 Повелевшу же воеводу, скоро оттуду двигнушася и смесишася с ними при градце Десавли.
17 Симон же брат Иудин сразився с Никанором, мало же устрашився внезапнаго ради нахождения супостатов.
18 Обаче же слышав Никанор мужесто при Иуде сущих и благодушие, имже подвизаются за отечество, убояся суд кровию сотворити:
19 сего ради посла Посидониа и Феодота и Маттафию дати и взяти десницу.
20 Многу же о сем бывшу совету и воеводе людем возвестившу и бывшу единогласному всех изволению, соизволиша на мирная
21 и нарекоша день, в оньже особно снидутся купно. И прииде. И поставиша различная седалища.
22 Повеле же Иуда вооруженным быти готовым в местех приличных, да не когда от супостат внезапу злодеяние будет, и подобающую беседу обще сотвориша.
23 Пребываше же Никанор во Иерусалиме и ни коегоже зла сотвори, стада же народов собранных отпусти.
24 Имеяше же Иуду всегда в лицы, душевно к мужу преклонися:
25 моли же его оженитися и чада сотворити. Оженися, благо поживе, общежителствоваше.
26 Алким же видя между ими благоприятство и бывшая совещания познав, иде к Димитрию и глаголаше, яко Никанор о вещех чуждая мудрствует: Иуду бо, наветника царству, преемника восприя себе.
27 Царь же возярився и прелукавыми оклеветании его разсверепев, писа Никанору глаголя: о совещаниих сих тяжко (ми есть) носити: повелеваю ти Маккавеа связана послати скоро во Антиохию.
28 Уведав же о сих Никанор, смятеся и тяжко терпяше завещанная отринути, ни чимже его мужу обидевшу.
29 Но понеже царю сопротивитися не бе возможно, благовременства наблюдаше хитростию военною сие совершити.
30 Маккавей же видя над собою грознее деюща Никанора и обыкновенное сретение свирепее имуща, уразумев не от блага быти суровству сему, собрав не мало сущих окрест себе, скрыся от Никанора.
31 Познав же другий, яко добльственно от мужа хитростию предварен, пришед к великому и святому храму, священником подобающыя жертвы приносящым повеле предати мужа.
32 Сим же с клятвою рекшым, яко не ведят, где есть искомый, простер десницу на церковь, сими клятся:
33 аще не предадите ми связана Иуду, то Божий храм равен со землею сотворю, и олтарь раскопаю, и капище Дионису славное возставлю зде.
34 И сия рек отиде. Жерцы же воздеюще руце на небо, призываху Сущаго всегда Споборника языку Своему, сия рекуще:
35 Ты, Господи всех, не требуяй ничтоже, благоволил еси храму обитания Твоего быти в нас:
36 и ныне, о, Святе, всякаго освящения Господи, сохрани во век несквернен сей храм недавно очищенный, загради же всяка уста неправедна.
37 Разий же некто от старейшин Иерусалимских оклеветан бысть Никанору, муж любитель граждан и зело добре словущь и по благопамятству отец Иудеом именуемый:
38 бяше бо внесый в прежних временех несмешения суд во Иудействе, и тело и душу за Иудейство предаяше со всяким усердием.
39 Хотящь же Никанор явну сотворити ненависть, юже име на Иудеи, посла воинов более пяти сот яти его.
40 Мняше бо, яко онаго поимав, сим соделает беду.
41 Множеству же народа хотящу столп обдержати и дворовыя двери разрушающу, и повелевшу огнь принести и двери зажещи, объят отвсюду быв, мечем поразися,
42 лучше добльственно хотящь умрети, нежели беззаконником подручник быти и свое благородство недостойне обезчестити.
43 Скорости же ради подвига несмертна язва бысть, и народом внутрь дверий вреявшымся, востек дерзостно на стену, сверже сам себе мужественно на народы.
44 Оным же скоро разбегшымся и бывшу разстоянию, паде срединою чрева посреде их:
45 еще же дышущь и разжжен душею, востав, крови его потоком текущей и тяжчайшым ранам сущым, бежащь сквозе народы пройде,
46 и став на некоем камени стремниннем, весьма уже без крови быв, исторгнув внутренняя (своя) и взем обема рукама верже на народы: и призвав Владеющаго животом и духом, да сия ему паки воздаст, и сим образом живот сконча.

=== 15 ===

1 Никанор же уведав, яко Иуда в местех Самарийских, умысли со всем устремлением в день субботный на них напасти.
2 По нужди же последующии ему Иудее глаголаху: никакоже сице зверски и варварски да погубляеши, но славу воздаждь предпочтенному от Всевидящаго со святынею дневи.
3 Нечестивыи же вопроси: еда есть Сильный на небеси, иже повеле праздновати день субботный?
4 Онем же отвещавшым: есть Господь живый Сей на небеси силен, иже повеле праздновати седмый день.
5 Он же рече: и аз силен есмь на земли, повелеваяй взимати оружия и царския потребы исполняти. Обаче не одержа и совершити окаяннаго своего совета.
6 И Никанор убо великою гордынею воздвижен умысли общую победу составити на Иуду.
7 Маккавей же всегда надеяшеся со всем упованием заступление от Господа получити
8 и утешаше своих, да не убоятся пришествия языков, да имеют же во уме преждебывшую им от небесе помошь, и ныне да чают от Вседержителя быти себе победе и помощи:
9 и наказав их от закона и пророков, воспомянув же им преждебывшыя подвиги, усерднейших их сотвори:
10 и душами воздвигнув их, увещаваше, вкупе показав им языческая льщения и клятвопреступление:
11 и коегождо их вооружив не тако щитов и копий утверждением, яко словес благих утешением, и сказав сон достоверен, утробы всех возвесели.
12 Бысть же его сицево видение: Онию бывшаго архиереа, мужа добраго и благаго, благоговейна видением, кротка же нравом и беседою благолепна, и от детства обучившагося всем добродетелем, сего руце воздеюща и молящася за вся люди Иудейския (виде).
13 И яко посем явися ин муж сединами и славою дивен, чудно же некое и великолепнейшее окрест его преизящество.
14 Отвещав же Ониа рече: сей есть братолюбец, иже много молится о людех и о святем граде, Иеремиа Божий пророк.
15 Простер же Иеремиа десницу, даяше Иуде мечь злат, дающь же возгласи сия:
16 приими святый мечь дар от Бога, имже сокрушиши супостаты.
17 Укрепившежеся Иудиными словесы преблагими и могущими к мужеству устремити и душы юнош исправити, умыслиша не ополчатися, но храбро напасти и со всякою доблестию сшедшымся сразитися за вещы святыя, понеже и град и святая и святилище бедствуют.
18 Бе бо о женах и чадех еще же и о братии и ужиках менший им подвиг, величайший же и первый страх о освященнем храме.
19 Такожде и во граде оставленным не малая печаль, мятущымся о сражении на поли хотящем быти.
20 И всем уже чающым имущаго быти сражения и супостатом уже смесившымся, и воинству чинно расположенну сущу и зверем в приличней стране поставленым и коннице по углам учиненней,
21 разсуждая Маккавей множества пришествие и оружия различное уготовление и свирепство зверей, простер руце на небо, призываше чудотворящаго и призирающаго Господа, ведая, яко не оружием победа, но якоже угодно Ему, достойным дает одоление.
22 Рече же призывая сим образом: Ты, Владыко, послал еси Ангела твоего при Езекии цари Иудине и убил еси от воев Сеннахиримовых сто осмьдесят пять тысящ:
23 и ныне, Владыко сильный на небесех, посли Ангела твоего благаго пред нами в страх и трепет им:
24 величеством мышцы Твоея да убоятся иже с хулением пришедшии на святыя люди Твоя. И сей убо сице помолися.
25 Никанор же и иже с ним с трубами и песньми приближахуся.
26 Иуда же и сущии с ним в призывании и молитвах смесишася с супостаты:
27 и руками убо борющеся, сердцами же к Богу молящеся, постлаша не менши тридесяти пяти тысящ, явлением Божиим зело возрадовавшеся.
28 Преставше же от битвы и с радостию возвращающеся, познаша Никанора падша со всеюружии (своими).
29 Бывшу же воплю и смятению, благословляху Сильнаго отеческим гласом.
30 И повеле, иже весьма телом и душею первоподвижник за граждан, иже возраста благоприятство к своему народу сохранивый Иуда, Никанорову главу и руку со рамом отсещи и принести во Иерусалим.
31 Пришед же тамо и созвав единоязычных своих и священников, пред олтарем став, призва сущих от краеградия
32 и показа им сквернаго Никанора главу и руку хульникову, юже простре на храм святый Вседержителев возносяся:
33 и язык нечестиваго Никанора отрезав, рече, яко на раздробление птицам имать дати, и сия в возмездие безумия противу храма повеси.
34 Вси же на небо благословиша Господа явленаго, рекуще: благословен Сохранивый место Свое не осквернено.
35 Повеси же Никанорову главу на краеградии во известное всем и явное Господни помощи знамение.
36 И узакониша вси общим советом никакоже оставити без празднования день сей:
37 имети же праздник сей в третийнадесять день вторагонадесять месяца, иже глаголется Сирийским гласом Адар, пред единым днем Мардохеева дне.
38 И сия убо, яже о Никаноре, имеются сице: и от тех времен одержан бысть град от еврей, и аз зде оставляю слово.
39 И аще убо благо и прилично сочинению, сего и сам хотех: аще же малоценно и мерно, сие по возможности моей бе.
40 Якоже бо вино особно пити, такожде и воду паки, сопротивно есть: но имже образом вино с водою смешенное сладко и веселую благодать совершает, такожде и сочинение (и украшение) слова веселит слухи чтущих историю. Зде же да будет и конец.
