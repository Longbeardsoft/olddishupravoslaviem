
== Первая книга Паралипоменон ==

=== 1 ===

1 Адам, Сиф, Енос,
2 Каинан, Малелеил, Иаред,
3 Енох, Мафусал, Ламех,
4 Ное, Сим, Хам, Иафеф.
5 Сынове Иафефовы: Гамер и Магог и Мадай, Иован, Елиса и Фовел, и Мосох и Фирас.
6 Сынове же Гамеровы: Асханаз и Рифаф и Форгама.
7 Сынове же Иовани: Елиса и Фарсис, и Хеттим и Доданим.
8 Сынове же Хамовы: Хус и Месраим, Фуд и Ханаан.
9 Сынове же Хусовы: Сава и Евила, и Савафа и Регма и Севефаха. Сынове же Регмановы: Сава и Дадан.
10 Хус же роди Неврода: сей нача быти исполин ловец на земли.
11 Месраим же роди Лодиима и Анамиима, и Лавиима и Неффосеимы,
12 и Фафероимы и Патросониимы, и Хаслоимы, от нихже изыдоша Филистими, и Каффориимы.
13 Ханаан же роди Сидона первенца своего и Хеттеа,
14 и Иевусеа и Аморреа, и Гергесеа
15 и Евеа, и Арукеа и Асенеа,
16 и Арадиа и Самареа и Амафиа.
17 Сынове же Симовы: Елам и Ассур, и Арфаксад и Луд и Арам. Сынове же Арамли: Уз и Ул, и Гефер и Мосох.
18 Арфаксад же роди Каинана, Каинан же роди Салу, Сала же роди Евера.
19 Еверу же родистася два сына: имя единому Фалек, яко бо дни его разделена бысть земля, и имя брату его Иектан.
20 Иектан же роди Елмодада и Салефа, и Асермофа и Иадера,
21 и Адорама и Узала, и Деклу
22 и Гамаала, и Авимеила и Саву,
23 и Уфира и Евилата и Иоава: вси сии сынове Иектановы.
24 Сынове же Симовы: Арфаксад, Каинан, Сала,
25 Евер, Фалек, Рагав,
26 Серух, Нахор, Фара,
27 Аврам, той есть Авраам.
28 Сынове же Авраамли: Исаак и Исмаил.
29 Сии же роди их: первенец Исмаилов Наваиоф и Кидар, и Навдеил и Мавсан,
30 и Масма и Идума, и Массий и Ходдад, и Феман
31 и Иетур, и Нафес и Кедма: сии суть сынове Исмаили.
32 Сынове же Хеттуры подложницы Авраамовы, и роди ему Зомврана и Иезана, и Мадала и Мадиама, и Иесвока и Суеа. Сынове же Иезани: Сава и Дедан. Сынове же Дедановы: Рагуил и Навдеил, и Ассуриим и Латусиим и Асомин.
33 Сынове же Мадиамли: Гефар и Офер, и Енох и Авида и Елдад: вси тии сынове Хеттурини. Роди же Авраам Исаака.
34 Сынове же Исааковы Исав и Израиль.
35 Сынове же Исавовы: Елифаз и Рагуил, и Иевул и Иеглом и Корей.
36 Сынове Елифазовы: Феман и Омар, и Софар и Гофам и Кенез. Фамна же подложница Елифазова роди ему Амалика.
37 Сынове же Рагуилевы: Нахеф и Заре, и Сомме и Мозе.
38 Сынове же Сиировы: Лотан и Совал, и Севегон и Ана, и Дисон и Асар и Рисон.
39 Сынове же Лотани: Хорри и Еман, и сестре Лотаня Фамна.
40 Сынове же Совали: Адуар и Манааф, и Увал и Саифи и онан. Сынове же Севегони: Аиа и Онам.
41 Сынове же Анани: Дисон и Еливама, дщи Ананя, двое. Сынове же Дисоновы: Амада и Есеван, и Ефран и Харран.
42 Сынове же Асаровы: Валаам и Занан и Илакан, и сынове Дисони: Ос и Арран.
43 И сии царие их, иже царствоваша в земли Едомли, прежде неже бысть царь над сыны Израилевыми: Валак сын Веоров, и имя граду его Деннава:
44 умре же Валак, и царствова вместо его Иовав, сын Зарин, от Восорры.
45 И умре Иовав, и царствова вместо его Асом от земли Феманони.
46 И умре Асом, и царствова вместо его Адад, сын Варадов, иже порази Мадиама на поли Моавли: и имя граду его Гетфем.
47 И умре Адад, и царствова вместо его Самаа от Мессеккаса.
48 И умре Самаа, и царствова вместо его Саул от Роовофа, иже близ реки.
49 Умре же Саул, и царствова вместо его Валаеннон сын Аховоров.
50 И умре Валаеннон, и царствова вместо его Адад сын Варадов, егоже граду имя бе Фогор и имя жене его Метевеиль, дщерь Матраифа.
51 И умре Адад, и начаша быти князи Едомли: князь Феман, князь Алуа, князь Иефаф,
52 князь Еливама, князь Ила, князь Финон,
53 князь Кенез, князь Феман, князь Вамаил,
54 князь Гамесил, князь Арераман. Сии быша князи Едомстии.

=== 2 ===

1 Сынове же Израилевы сии суть: Рувим, Симеон, Левий, Иуда, Иссахар, Завулон,
2 Дан, Иосиф, Вениамин, Неффалим, Гад и Асир.
3 Сынове Иудины: Ир, Авнан и Силом: сии трие родишася ему от дщере Савы Хананитяныни. Бысть же Ир первенец Иудин лукав пред Господем: и уби его.
4 Фамарь же невестка его роди ему Фареса и Зару. Всех сынов Иудиных пять.
5 Сынове же Фаресовы: Есром и Иемуил.
6 Сынове же Зарины: Замврий и Ифам, и Емуан и Калхад и Даралей: всех пять.
7 Сынове же Хармиины Ахар, иже смути Израиля, иже сложися на проклятие.
8 И сынове Ифамли Азариа.
9 Сынове же Есромовы, иже родишася ему: Иерамеил и Арам и Халови.
10 Арам же роди Аминадава, Аминадав же роди Наассона, князя дому Иудину,
11 Наассон же роди Салмона, и Салмон роди Вооза,
12 и Вооз роди Овида, и Овид роди Иессеа.
13 Иессей же роди первенца своего Елиава, и втораго Аминадава, и третияго Самеа,
14 и четвертаго Нафанаила, и пятаго Реила,
15 и шестаго Асака, и седмаго Давида.
16 И сестры их быша: Саруиа и Авигеа. Сынове же Саруины: Авесса и Иоав и Асаил, трие сии.
17 Авигеа же роди Амессу, егоже отец бысть Иофор Исмаилтянин.
18 И Халев сын Есромов поя жену Азуву и Иериофу. И сии сынове ея: Иасар и Сував и Ардон.
19 И умре Азува, и взя себе Халев жену Ефрафу, яже роди ему Ора,
20 Ор же роди Урию, и Уриа роди Веселеила.
21 По сем же вниде Есром ко дщери Махира отца Галаадова, и сей поя ю, сый в летех шестидесяти пятих: и роди ему Сегува.
22 Сегув роди Иаира, и беша ему двадесять три грады в земли Галаадстей.
23 Взя же Гедсур и Арам веси Иаировы, Канаф и села его, шестьдесят градов. Вси тии сынове Махира отца Галаадова.
24 И по умертвии Есрома вниде Халев во Ефрафу, жена же Есромля Авиа, и роди ему Асдома отца Фекоева.
25 И беша сынове Иерамеила первенца Есромля: Рам первенец и Ваана, и Арам и Асом брат его.
26 И бе жена ина Иерамеилу, именем Атара, яже бысть мати Унамля.
27 И быша сынове Рама первенца Иерамеиля: Маас и Иамин и Акор.
28 И быша сынове Унамли Саммаа и Еддай. Сынове же Саммаины Надав и Ависур.
29 И имя жене Ависурове Авигеа: и роди ему Озва и Моддиа.
30 Сынове же Надавли Салад и Апфаин: и умре Салад не имый чад.
31 И сынове Апфаини Иесий: и сын Иесиев Сосан: и сынове Сосани Дадай.
32 Сынове же Дадаини: Ахисама и Иефер и Ионафан: и умре Иефер не имый чад.
33 Сынове же Ионафани Фалеф и Заза. Тии быша сынове Иерамеили.
34 Сосан же не име сынов, но точию дщери, и имяше Сосан раба Египтянина, именем Иераа:
35 и даде Сосан дщерь свою Иераю рабу своему в жену, и роди ему Еффеа,
36 Еффей же роди Нафана, и Нафан роди Заведа,
37 Завед же роди Офлада, Офлад же роди Иовида,
38 Иовид же роди Ииуа, Ииуй роди Азарию,
39 Азариа же роди Хеллиса, и Хеллис роди Елеаса,
40 Елеас же роди Сосомаиа, и Сосомай роди Саллума,
41 Саллум же роди Иекомию, и Иекомиа роди Елисама.
42 Сынове же Халева брата Иерамеиля, Мариса первенец его: той отец Зифов: и сынове Марисы отца Хевронова.
43 И сынове Хеврони: Корей и Фафуй, и Реком и Самаа.
44 Самаа же роди Раема, отца Иеркаанова, Иеркаан же роди Саммаа.
45 Сын же Саммаин Маон, и Маон отец Вефсуров.
46 Гефа же подложница Халевова роди Арана и Мосаа и Газера: Аран же роди Газиза.
47 Сынове же Аддаини: Регма и Иоафам, и Гирсом и Фалет, и Гефа и Сегав.
48 И подложница Халевова Моха роди Севера и Фархана.
49 Роди же Сагаф отца Мадминаева, и Саула отца Мадевина, и отца Аговдаева, и дщи Халевова Асха.
50 Сии бяху сынове Халевовы, сынове Ора первенца Ефрафова: Совал, отец Кариафиаримов,
51 и Соломон отец Вифлеемов, и Арим отец Вефгедоров.
52 Быша же сынове Совалу отцу Кариафиаримлю: Араа и Есий, и Амманиф
53 и Умасфае, и Кариафиарим и Мифифим, и Исамафим и Исамареим: от тех изыдоша Сарафее и Есфаголее.
54 Сынове же Соломони: Вифлеем и Нетофат и Атароф, дому Иоавля, и половина Манафиев Исараи,
55 отечества Писарей обитающих во Иависе, Фаргафиим и Самафиим и Сохафим: сии суть Кинее, иже приидоша от Емафа, отца дому Рихавля.

=== 3 ===

1 Сии же быша сынове Давидовы, иже родишася ему в Хевроне: перворожденный Амнон от Ахинаамы Иезраилитиды: вторый Далуиа от Авигеи Кармилския:
2 третий Авессалом сын Маахи, дщере Фоломиа царя Гесурска: четвертый Адониа сын Аггифин:
3 пятый Сафатиа от Авиталы: шестый Иефраам от Аглаи жены его:
4 шесть родишася ему в Хевроне, идеже царствова седмь лет и шесть месяц: и тридесять три лета царствова во Иерусалиме.
5 И сии родишася ему во Иерусалиме: Самаа и Совав, и Нафан и Соломон, четыри от Вирсавии дщере Амииловы:
6 и Евар и Елисама, и Елифалет
7 и Нагис, и Нафек и Иафие,
8 и Елисама и Елиадак и Елифалет, девять.
9 Вси сынове Давидова кроме сынов подложничих и Фамары сестры их.
10 Сынове же Соломони: Ровоам, Авиа сын его, Аса сын его, Иосафат сын его,
11 Иорам сын его, Охозиа сын его, Иоас сын его,
12 Амасиа сын его, Озиа сын его, Иоафам сын его,
13 Ахаз сын его, Езекиа сын его, Манассиа сын его,
14 Амон сын его, Иосиа сын его.
15 Сынове же Иосиины: первенец Иоахаз, вторый Иоаким, третий Седекиа, четвертый Селлум.
16 Сынове же Иоакимовы: Иехониа сын его, Седекиа сын его.
17 Сынове же Иехониины: Асир, Салафииль сын его,
18 Мелхирам, Фадаиа и Анесар, и Иезекиа и Осамон и Савадиа.
19 Сынове же Салафиилевы: Зоровавель и Семей. Сынове же Зоровавелевы: Мосоллам и Ананиа, и Салимин сестра их,
20 и Асувеа и Оел, и Варахиа и Асадиа и Асовед, пять.
21 Сынове же Ананиины: Фалтиас, и Иесиа сын его, Рафал сын его, Орна сын его, Авдиа сын его, Сехениа сын его,
22 и сын Сехениин Самеа. И сынове Самеины: Хаттус и Иоил, и Верриа и Ноадиа и Саф, шесть.
23 И сынове Ноадиины: Елионей и Езекиа и Езрикам, трие.
24 Сынове Елионеевы: Уадиа и Елиасевон, и Фадаиа и Акаум, и Иоанан и Далеа и Анан, седмь..

=== 4 ===

1 Сынове же Иудины: Фарес, Есром и Хармий, и Ор и Сувал,
2 и Рада сын Суваль. Сувал же роди Иефа, Иеф же роди Ахимеа и Лаада: сии родове Арафиины.
3 И сии сынове Етановы: Иезраиль и Иесман и Иевдан: имя же сестре их Есиадесфон.
4 И Фануил отец Гедоров, и Езер отец Осань: сии сынове Ора первенца Ефрафа, отца Вефлаемля.
5 Ассуру же отцу Фекоеву бысте две жене: Халла и Маара:
6 роди же ему Маара Ахаза и Афера, и Фемана и Аасфира: вси сии сынове Маарины.
7 И сынове Хеллани: Сереф и Саар и Есфанам.
8 Кое же роди Енова и Совива и рождение брата Рихава, сына Иаримля.
9 Бысть же Иавис честнейший братии своея: и мати его нарече имя его в болезни.
10 И призва Иавис Бога Израилева, глаголя: аще благословляя благословиши мене и распространиши пределы моя, и будет рука Твоя со мною, и сотвориши мя во уразумение, еже не смирити мя. И даде ему Бог вся, елика просих есть.
11 Халев же отец Асхань роди Махира: сый отец Ассафонов.
12 И Ассафон роди Сафрефу и Фессию, и Фана отца града Нааса, брата Селома Кенезиина и Ахазова: сии мужие Рихавли.
13 Сынове же Кенезиины: Гофониил и Сараиа. Сынове же Гофониилевы Афаф.
14 Манафай же роди Гофора, и Сараиа роди Иорама, отца Гисасариимля, зане художницы быша.
15 Сынове же Халева сына Иефонниина Ир, Ила и Наам. Сынове же Илы Кенез.
16 Сынове же Амелимли: Зиф и Зефа, и Фириа и Есерил.
17 Сынове же Еврины: Иефер, Морад, и Афер и Иамон: и роди Иефер Марона, и Семею, и Иесву отца Гедорова и отца Есфамоня.
18 Жена же его сия Адиа роди ему Иареда отца Гедоря, и Авера отца Сохоня, и Ехфииля, отца Заноня. Сии же сынове Веффии дщере фараоновы, юже поят Морил.
19 И сынове жены Идумеаныни, сестры Ханема и Далиа отца Кеила, и Симеон отец Иомамов. И сынове Наимовы отца Кеилова: Гармий и Есфемоний иже из Махафы.
20 Сынове же Симеони: Амнон и Рамнон сын Анань и Фимнон. И сынове Еси: Зохаф, и сынове Зохафовы.
21 Сынове Силома, сына Иудина: Ир отец Лихавль, и Лаада отец Марисань: и племя дому делателей виссона в дому Есовы,
22 и Иоаким, и мужие Хозива и Иоас и Сараф, иже вселишася в Моаве: и возврати их Аведир в Мафукиим.
23 Сии скудельницы обитающии во атаиме и гадире с царем, и в царстве его укрепишася и вселишася тамо.
24 Сынове Симеони: Намуил и Иамин и Иарив, Саре, Саул.
25 Салем сын его, масан сын его, Масма сын его,
26 Амуил сын его, Савуд сын его, Закхур сын его, Семей сын его.
27 Сынове же Семеины шестьнадесять и дщерей шесть. Братиям же их не быша сынове мнози, и вся племена их не умножишася якоже сынове Иудины,
28 и обитаху в Вирсавеи и саваде, и Монаде и во Есерсуале,
29 и в Валааи и во Асеме, и во Фоладе
30 и в Вафуиле, и в Ерме и в Сикелаи,
31 и во Вефмаримофе и во Имисусеосине и в дому Варусеоримли: сии грады их даже до царя Давида,
32 и села их: Етам и Ин, Рамнон и Фоккан и Есар, градов пять.
33 И вся веси их окрест градов сих, даже до Ваала: сие обдержание их и разделение их.
34 Мосовав же и Иемолох, и Иосиа сын Амасиев,
35 и Иоиль и Ииуй сын Асавиев, сын Сараев, сын Асииль,
36 и Елионай и Иокава, и Иасуиа и Асеа, и Иедиил и Исмаил и Ванеа
37 и Зуза сын Сафеиев, сына Алоня, сына Иедиина, сына Семриня, сына Самеина.
38 Сии произшедшии во именех князей, в родех своих и в домех отечеств своих умножишася во множество,
39 и поидоша да внидут в Герары даже до восток дебри взыскати пажити скотом своим:
40 и обретоша пажити премноги и благи: и земля пространна пред ними, и мир и покой, зане прежде обитаху от сынов Хамовых тамо.
41 И приидоша сии написаннии имены во дни Езекии царя Иудина и побиша жителей их и обитание, ихже обретоша ту, и искорениша их даже до дне сего: и вселишася вместо их, яко пажить скотом их бяше тамо.
42 От сих же от сынов Симеоних идоша в гору Сиир мужей пять сот, и Фалтиа и Ноадиа, и Рафаиа и Озиил, сынове Иесы, князи их:
43 и побиша останки оставшыяся от Амалика, и вселишася тамо даже до дне сего. 

=== 5 ===

1 Сынове же Рувима первенца Израилева: яко той первенец: и внегда ему взыти на ложе отца своего, даде благословение его сыну своему Иосифу, сыну Израилеву, и не бысть (той) вменен в первенство,
2 яко Иуда силен крепостию и в братии своей, и в вожда из него, и благословение Иосифу.
3 Сынове Рувима первенца Израилева: Енох и Фаллус, Асрон и Хармий.
4 Сынове Иоилевы: Семей и Ванеа сын его. Сынове же Гога сына Семеина:
5 сын его Миха, сын его Риха, сын его Ваал,
6 Векра сын его, егоже пресели Фаглафалласар царь Ассирииский: сей бысть князь колена Рувимова.
7 И братия его во отечестве своем, в исчислениих своих, по родом их, князь Иоиль и Захариа,
8 и Валек сын Азузов, сын Саммы, сын Иоилев: той обита во Ароире и в Наване и Веелмаоне,
9 и противу востока обита даже до входа пустыни, от реки Евфрата, яко скот их мног в земли Галаадстей.
10 Во дни же Саула возведоша брань противу Агарян: и падоша в руках их обитающии в жилищах своих вси к востоку Галаадску.
11 Сынове Гадовы прямо их обиташа в земли Васани до Селха:
12 Иоиль первенец, и Сафам вторый, и Ианин книжник Васанский.
13 И братия их, по домом отечеств их: Михаил и Мосоллам, и Савей и Иора, и Иохан и Иовиа и Овид, седмь.
14 Сии сынове Авихаила сына Рувиина, и Адди, сына Галаадова, сына Михаилова, сына Иессеина, сына Иедаина, сына Вузова,
15 брата сына Авдиилова, сына Гуниина, князь дому отечеств их.
16 Обиташа в Галааде, в Васане и в весех их и во всех окрестных Саронских, даже до исхода.
17 Вси сии сочтени быша во дни Иоафама царя Иудина и во дни Иеровоама царя Израилева.
18 Сынове Рувимовы и Гадовы и полплемене Манассиина (биша) сынове сильни, мужие носяще щиты и мечы и напрязающе луки и научени брани, четыредесять и четыри тысящы и седмь сот и шестьдесят, исходящии на ополчение.
19 И твориша брань со Агаряны и Итуреаны, и Нафисеаны и Надавеаны,
20 и укрепишася над ними: и предашася в руце их Агаряне и вся обитания их, зане к Богу воззваша во брани, и услыша их, зане уповаша на Него.
21 И плениша имения их, велблюдов пятьдесят тысящ, и овец двести пятьдесят тысящ, и ослов две тысящы, и душ человеческих сто тысящ:
22 ранении же мнози падоша, зане (бысть) от Бога брань: и вселишася вместо их даже до преселения.
23 И полплемене Манассиина вселишася в земли от Васана даже до Ваала Ермоня и Санира и горы Аермонски: и сии в Ливане умножишася.
24 И сии (быша) князи дому отечеств их: Гофер и Иеси, и Елиил и Иеремиа, и Иодуиа и Иедиил, мужие сильни в крепости, мужие именитии, князи по домом отечеств своих.
25 И оставиша Бога отец своих и соблудиша вслед богов людий земли, ихже потреби Бог от лица их:
26 и воздвиже Бог Израилев дух Фула царя Ассирийска и дух Фаглафалласара царя Ассирийска, и пресели Рувима и Гада и полплемене Манассиина, и введе их во Аллан и Иовор, и во Аран и на реку Гозан, даже до дне сего.

=== 6 ===

1 Сынове Левии: Герсон, Кааф и Мерари.
2 Сынове же Каафовы: Амрам и Иссаар, Хеврон и Озиил.
3 Сынове же Амрамли: Аарон и Моисей и Мариам. Сынове же Аароновы: Надав и Авиуд, Елеазар и Ифамар.
4 И Елеазар роди Финееса, и Финеес роди Авиуда,
5 и Авиуд роди Воккиа, и Воккий роди Озию,
6 Озиа же роди Сареа, и Сарей роди Мариофа,
7 Мариоф же роди Амарию, Амариа же роди Ахитова,
8 Ахитов же роди Садока, и Садок роди Ахимааса,
9 Ахимаас же роди Азарию и Азариа роди Иоанана,
10 Иоанан же роди Азарию, той есть Азариа, иже священствова в дому, егоже созда Соломон во Иерусалиме.
11 Роди же Азариа Амарию, и Амариа роди Ахитова,
12 Ахитов же роди Садока, и Садок роди Селлума,
13 и Селлум роди Хелкию, и Хелкиа роди Азарию,
14 и Азариа роди Сареа, и Сарей роди Иоседека.
15 Иоседек же изыде, егда пресели Господь Иуду и Иерусалима рукою Навуходоносора в Вавилон.
16 Сынове же Левиини: Герсон, Кааф и Мерари.
17 И сия имена сынов Герсоних: Ловений и Семей.
18 Сынове же Каафовы: Амрам и Иссаар, Хеврон и Озиил.
19 Сынове же Мерарины: Мооли и Муси. И сии роди Левиини по отечеством их.
20 Герсонови: Ловений сын его, Иеф сын его, Семна сын его,
21 Иола сын его, Аддо сын его, Зара сын его, Иефри сын его.
22 Сынове Каафовы: Иссаар сын его, Аминадав сын его, Корей сын его, Асир сын его,
23 Елкана сын его, Ависаф сын его, Асир сын его,
24 Кааф сын его, Уриил сын его, Озиа сын его, Саул сын его.
25 Сынове же Елкановы: Амаси сын его, Амиоф сын его,
26 Елкана сын его, Суфий сын его, и Нааф сын его,
27 Елиав сын его, Иеремеил сын его, Елкана сын его, Самуил сын его.
28 Сынове же Самуили: первенец его Иоиль и вторый Авиа.
29 Сынове же Мерарины: Мооли сын его, Ловений сим его, Семей сын его, Озиа сын его,
30 Саммаа сын его, Ананий сын его, Асаиа сын его.
31 Сии же суть, ихже постави Давид над певцы в дому Господни, егда постави кивот:
32 и бяху служаще пред скиниею дому свидения в пении, дондеже созда Соломон дом Господень во Иерусалиме, и стояху по чину своему в служении своем.
33 И сии предстоящии и сынове их от сынов Каафовых: Еман певец сын Иоиля, сына Самуилева,
34 сына Елканова, сына Еремеилева, сына Елиавля, сына Наафова,
35 сына Суфова, сына Елканаева, сына Амиофова, сына Амасова,
36 сына Елканова, сына Иоилева, сына Азариева, сына Сафаниева,
37 сына Маафова, сына ассерова, сына Авиасафова, сына Асирова, сына Кореова,
38 сына аминадавова, сына Исаарова, сына Каафова, сына Левиина, сына Израилева:
39 и брат его Асаф, иже стояша одесную его: Асаф сын Варахии, сына Самааева,
40 сына Михаилова, сына Масилова, сына Мелхиева,
41 сына Афаниева, сына Зараева, сына Адаиева,
42 сына Ифамова, сына Земмина, сына Семеиева,
43 сына Иеефова, сына Герсонова, сына Левиина.
44 Сынове же Мерарины братия их ошуюю: Ефам сын Хусии, сына Авдиина, сына Малохова,
45 сына Савиева, сына Амасиева, сына Хелкиева,
46 сына Амасиева, сына Ваниина, сына Семирова,
47 сына Моолиина, сына Мусиева, сына Мерарина, сына Левиина.
48 Братия же их по домом отечеств их, левитяне даны во всякое дело служения скинии дому Божия:
49 и Аарон и сынове его кадяху над олтарем всесожжений и над олтарем фимиама во всякое дело Святых Святым, и да молятся за Израиля по всему, елика повеле Моисей раб Божий.
50 Сии же сынове Аарони: Елеазар сын его, Финеес сын его, Авиуд сын его,
51 Вокхий сын его, Озий сын его, Сарей сын его,
52 Мариоф сын его, Амариа сын его, Ахитов сын его,
53 Садок сын его, Ахимаас сын его.
54 И сия обитания их, по селам их и в пределех их, сыном Аароним племени Каафову, тем бо бысть жребий:
55 и даша им Хеврон в земли Иудине и подградия его окрест его:
56 и села града и веси его даша Халеву сыну Иефонниину.
57 Сыном же Аароним даша грады убежищ: Хеврон и подградия его, и Ловну и подградия ея, и Алом и окрестная его,
58 и Келом и окрестная его, и Давир и окрестная его,
59 и Асан и подградия его, и Вефсамис и подградия его, и Вефсур и подградия его:
60 от колена же Вениаминова Гаваон и подградия его, и Еламоф и подградия его, и еламвей и подградия его, и Анафоф и подградия его: всех градов их тринадесять, градов по племенем их.
61 И сыном Каафовым оставшымся от племене рода, от полуплемене Манассиина, даша по жребию десять градов.
62 И сыном Герсоним по племенем их от колена Иссахарова и от колена Асирова, и от колена Неффалимова и от колена Манассиина в Васане, грады тринадесять.
63 И сыном Мерариным по племенем их от колена Рувимова и от колена Гадова и от колена Завулоня даша по жребию градов дванадесять.
64 Даша же сынове Израилевы левитом грады и подградия их.
65 Даша же по жребию от колена сынов Иудиных и от колена сынов Симеоних и от колена сынов Вениаминих грады сия, ихже назваша имены (своими).
66 И от племен сынов Каафовых, и быша грады пределов их от колена Ефремова:
67 и даша им грады убежищ: Сихем с подградиями его в горе Ефремове и Газер с подградиями его,
68 и Екмаан с подградиями его, и Вефорон и подградие его,
69 и Елон с подградиями его, и Гефремон с подградиями его:
70 и от половины колена Манассиина Анеир и подградия его, и Иевлаам и подградная его, по племени сыном Каафовым оставшымся.
71 Сыном Герсоним от отечеств полуплемене Манассиина Гавлон от Васана и подградная его, и Асироф с подградными его:
72 и от колена Иссахарова Кедес с подградными его, и Надар с подградными его,
73 и Рамоф и подградная его, и Енан с подградными его:
74 и от колена Асирова Масию с подградными его, и Рамоф и подградие его,
75 и Акак и подградие его, и Роов с подградными его:
76 и от колена Неффалимля Кадис в Галилеи и подградная его, и Хамоф с подградными его, и Кариафаим и подградная его.
77 И сыном Мерариным оставшымся от колена Завулоня Реммон и подградная его, и Фавор с подградными его,
78 и за Иорданом Иерихон противу востока Иорданова: от колена Рувимова Восор в пустыни с подградными его, и Есса с подградными его,
79 и Кадимоф и подградная его, и Моапсаф с подградными его:
80 и от колена Гадова Раммоф Галаадский и подградная его, и Наим с подградными его,
81 и Есевон с подградными его, и Иазир с подградными его.

=== 7 ===

1 И сии сынове Иссахаровы: Фола и Фуа, и Ясув и Сомврам, четыре.
2 Сынове же Фолы: Озий и Рафеа, и Иериил и Амин, и Иаффам и Самуил, князи по домом отечеств их, иже от колена Фолина, крепцы силою по родом их, ихже число во дни Давидовы двадесять и две тысящы и шесть сот.
3 Сынове же Озиины Иезрий, и сынове Иезриины Михаил и Авдиа, и Иоиль и Иесиа, пять всех князей.
4 И с ними по родом их, по домом отечеств их, препоясани и сильни ко ополчению на брань, тридесять и шесть тысящ: много бо имеша жен и сынов.
5 Братия же их во всех племенех Иссахаровых крепцы силою, осмьдесят и седмь тысящ сочтение всех их.
6 Сынове же Вениаминовы: Валай и Ховор и Иедиил, три.
7 Сынове же Вллаевы: Есевон и Озиа, и Озиил и Иеримуф и Уриа, пять князей домов отечеств их, крепцы силою, и число их двадесять и две тысящы и тридесять четыре.
8 Сынове же Ховоровы: Замириа и Иоав, и Елиезер и Елиана, и Амариа и Иеримуф и Авиа и Анафоф и Елмефем: вси сии сынове Ховоровы.
9 Сочтение же их по родом их, князи домов отечеств их, крепцы силою, двадесять тысящ и двести.
10 Сынове же Иедиилевы Валаам, и сынове Валаамовы Иеос и Вениамин, и Аоф и Аханаан, и Зифан и Фарсис и Асаир:
11 вси сии сынове Иедиилевы, князи племен крепчайшии силою, седмьнадесять тысящ и двести ко ополчению с силою исходящии.
12 И Сафан и Ифан, сынове Иеримуфовы, Есуд сын его,
13 Неффалим сын его, и Есиил и Гоини, и Иесер и Селлим, сынове его, Валаам сын его.
14 Сынове Манассии: Езриил, егоже роди наложница его Сира, роди же ему и Махира отца Галаадова.
15 Махир же поят жену Офирови и Сафинови, и имя сестре его Мооха, имя же второму Салпаад. Родишажеся Салпааду дщери.
16 И роди Мооха жена Махирова сына и нарече имя его Фарес: и имя брату его Сороор: и сынове его Улам и Ракам.
17 Сынове же Уламовы Валаам: сии сынове Галаада сына Махирова сына Манассиева.
18 Сестра же его Малехеф роди Иесуда и Авиезера и Маалу.
19 Беху же сынове Семира: Аим и Сихем, и Докиим и Ениам.
20 Сынове же Ефремли Фусалам, и Раам сын его, и Фаам сын его, и Елаад сын его, и Фаа сын его,
21 и Завад сын его, и Софела сын его, и Езер и Езлада. Убиша же их мужие Гефстии, иже родишася в земли той: зане изыдоша взяти скоты их.
22 И плакася Ефрем отец их многи дни: и приидоша братия его, да утешат его.
23 И вниде к жене своей: и зача во чреве, и роди сына, и нарече имя его Вариа, яко в злых дому его рожден есть.
24 Дщи же его Сараа, и бо оных оставшихся: и созда Вефорон нижний и вышний и Садру.
25 Рафай же сын его, и Расеф и Фалай сынове его, и Фаан сын его,
26 и Ладан сын его, и Амиуд сын его, Елисама сын его,
27 Рун сын его, Иосий сын его.
28 И одержание их и обитание их Вефиль и веси его противу востока Наараня, и к западней стране Газера и веси его, и Сихем и веси его даже до Газы и веси ея,
29 и даже до предел сынов Манассииных, Вефсан и веси его, Фанаах и веси его, и Магеддон и веси его, Дор и веси его: в тех вселишася сынове Иосифа сына Израилева.
30 Сынове Асировы: Иамна и Есуд, и Иесуе и Вариа, и Сарреа сестра их.
31 Сынове же Вариевы Ховер и Мелхиил: сей отец Завефов.
32 И Ховер роди Иафлета и Сомира, и Хофана и Сулу сестру их.
33 И сынове Иафлетовы: Фасех и Амамааф и Асоаф: сии сынове Иафлетовы.
34 Сынове же Сомировы: Ихиур, Равгоа и Иава и Арам.
35 Сынове же Асуда брата его: Софа и Иамна, и Елим и Алам.
36 Сынове Софовы: Суе, Ариафер и Суан, и Ворин и Имрам,
37 и Васар и Иуд, и Самма и Селимван, и Иефран и Веера.
38 Сынове же Иеферовы: Иефон и Фасфа и Арей.
39 Сынове же Олани: Орех и Аниил и Расиа.
40 Вси сии сынове Асировы, вси князи домов отечества избраннии и крепцы силою, князи, воеводы: сочтение их во время брани на ополчение двадесять шесть тысящ мужей.

=== 8 ===

1 Вениамин же роди Валу первенца своего, и Азвила втораго, и Диеру третияго,
2 и Науила четвертаго, и Рафу пятаго.
3 Быша же сынове Вале: Адир, Гира и Авиуд,
4 и Ависуй и Ноаман, и Ахиа
5 и Гира, и Сефуфам и Урам.
6 Сии сынове Аоди, сии суть князи племен обитающым в Гаваи, ихже преселиша в Мануаф:
7 и Нааман и Ахиа, и Гира, тойже иглаам, и (Гира) роди Азана и Нуа.
8 И Сеорим роди на поли Моавли, повнегда отпустити ему Осиму и Вааду жены своя:
9 роди же от Валы жены своея Иовава и Самию, и Мису и Мелхома,
10 и Иоаса и Сехию и Мармию: сии сынове его князи отечеств:
11 от Осимы же роди Амитова и Елифаада.
12 Сынове же Елифаадовы: Евер и Мисоам и Самиил: той созда Анон и Лодон и веси их, еод и веси его:
13 Вериа же и Сама. Сии князи племенем живущим во Еламе, и тии изгнаша живущих в Гефе.
14 И братия их Сосил и Иеримоф,
15 и Завадиа и Орид, и Авад
16 и Мосоллам, и Иесфа и Иезиа, сынове Вериины.
17 И Завадиа и Мосоллам, и Азаки и Авер,
18 и Иассий и Самари, и Иезелиа и Иовав, сынове Елфаали.
19 И Иаким и Хезрий, и Завдий
20 и Елиоинай, и Салафий и Елиил,
21 и Адаиа и Вареа и Самараф, сынове Семеины.
22 И Иесфан и Авер, и Елеил (и Адриа),
23 и Авдон и Зехрий, и Анан
24 и Ананиа, и Илам и Анафафиа,
25 и Иефадиа и Фануил, сынове Сосиковы.
26 И Самоас и Сареа, и Ефниа
27 и Иарасиа, и Илиа и Зехриа, сынове Иеромоимли.
28 Сии князи отечеств по племенем их: началницы сии обиташа во Иерусалиме.
29 В Гаваоне же вселися Иеиль отец Гаваона и имя жене его Мааха:
30 сын же его первенец Авдон, и Сур и Кис, и Ваел и Надав, и Нир
31 и Геддор и Аиуй и братия его, и Саур и Махелод.
32 Махелод же роди Самаа. Сии же обиташа прямо братии своей во Иерусалиме с братиею своею.
33 Нир же роди Киса, и Кис роди Саула, Саул же роди Ионафана и Мелхисуа, и Аминадава и Иесваала.
34 Сын же Ионафанов Мемфиваал (или Мемфивосфей): и Мемфиваал роди Миху.
35 Сынове же Михины: Фифоф и Малоф, и Фарес и Хааз.
36 Хааз же роди Иаду, Иада же роди Салемефа и Асмофа и Замвриа, Замврий же роди Месу,
37 Меса же роди Ваану: Рафеа сын его, Еласа сын его, Асаил сын его.
38 Асаилу же шесть сынов, и сия имена их: Езрикам первенец его, и Исмаил и Азариа, и Авдиа и Сараиа и Анан: вси тии сынови Асаилевы.
39 Сынове же Асена брата его: Улам первенец его, и Иесус вторый, и Елифас третий.
40 Быша же сынове Уламли мужие крепцы силою, напрязающе лук и умножающе сыны и сыны сынов, сто пятьдесят. Вси сии от сынов Вениаминих.

=== 9 ===

1 И весь Израиль сочтен есть: и се, суть писаны в книзе царей Израилевых и Иудиных со преселившимися в Вавилон за беззакония своя, имиже беззаконноваша.
2 И иже обиташа первее во одержаниих своих во градех Израилевых, священницы и левити и вданнии (на служение).
3 И во Иерусалиме обиташа от сынов Иудиных и от сынов Вениаминих и от сынов Ефремлих и Манассииных:
4 Уфий сын Амиуды сына Амвриина, сына Амвраимова, сына Ваниина, сына сынов Фареса сына Иудина:
5 и от Силона Асаиа первенец его и сынове его:
6 от сынов же Зары Иеил и братия их шесть сот и девятьдесят.
7 И от сынов Вениаминих: Сахом сын Васоллама, сына Одуиева, сына Сануина:
8 и Иевнаа сын Иеровоамов и Елав: и сии сынове Озии сына Махирова: и Мосоллам сын Сафатии, сына Рагуилева, сына Иеваня.
9 Братия же их по родом их девять сот пятьдесят шесть, вси мужие князи племенем по домом отечеств своих.
10 От священник же Иодаиа и Иоарим, и Иоаким
11 и Азариа сын Хелкии, сына Мосолламова, сына Садокова, сына Марариофова, сына Ахитова началника дому Божия:
12 и Адиам сын Иероамль, сына Фасгора, сына Мелхиаева, и Маасий сын Адиила, сына Езирова, сына Мосолламля, сына Маселимофова, сына Еммарова.
13 Братия же их князи по домов отечеств своих, тысяща и седмь сот и шестьдесят, сильни крепостию к деланию служения в дому Божии.
14 От левит же Самеиа сын Асувов, сына Езрикамова, сына Савиева от сынов Мерариных,
15 Ваквакар же и Арис, и Гареа и Мафаниа сын Михаев, сына Зехри, сына Асафова:
16 и Авдиа сын Самеа, сына Галилова, сына Идифуня, и Варахиа сын Ассы, сына Елканова, иже обита во дворех Нетофафовых.
17 Дверницы же: Селлум и Акум, и Телмон и Емман, и братия их: Селлум князь.
18 И даже доселе во вратех царских к востоку: сия врата на ополчения сынов Левииных.
19 И Селлум сын Кореа, сына Авиасафова, сына Кореова: и братия его по дому отечеств их, Кореане над делами служения стрегуще стражбы скинии: а отцы их над полком Господним, стрегуще входа.
20 Финеес же сын Елеазаров бысть вождь их пред Господем, и сии с ним.
21 Захариа сын Мосолламов, дверник врат скинии свидения.
22 Вси избраннии дверницы над враты двести дванадесять, сии в селех своих сочтени: сих постави Давид и Самуил провидец в вере их.
23 И сии и сынове их (быша) при вратех дому Господня и в дому скинии стрещи почередно.
24 По четырем ветром быша двери к востоку, к западу, к северу, к югу.
25 Братия же их, иже живяху в селех своих, прихождаху по седми днех от времене даже до времене (на премену тем):
26 понеже четырем дверником сильным вверени быша двери: и левити быша над хранилищи, и над сокровищи дому Божия ополчахуся,
27 и окрест дому Божия живяху: яко на них бе стражба их: и сии над ключами, еже утро утро отверзати двери святилища.
28 От тех же (бяху) над сосуды служения, по числу бо вношаху сосуды и по числу изношаху я.
29 От тех же поставлени над сосуды и над всеми сосуды святыми, и над мукою пшеничною и вином и елеем, и фимиамом и ароматы.
30 От сынов же священнических беша мироварцы, миро соделоваху из аромат.
31 И Маттафиа от левит, сей первенец Селлуму Кореанину, емуже вверена дела жертвы сковрадныя великаго жерца:
32 и Ванеа Каафитянин от братий их над хлебы предложения, еже уготовляти в субботы и субботы.
33 И сии псалмопевцы князи отечеств левитских, определени почередно во храминах, повседневно, яко да день и нощь свое служение отслуживают.
34 Сии князи отечеств левитских по племенем своим, началницы сии пребываху во Иерусалиме.
35 В Гаваоне же живяше отец Гаваонь Иеиль: и имя жене его Мааха:
36 и сын первенец его Авдон, и Сур и Кис, и Ваель и Нир, и Надав
37 и Гедор, и братия его Аиун и Зехриа и Макелоф.
38 Макелоф же роди Саму: и сии вселишася посреде братий своих во Иерусалиме с братиями своими.
39 Нир же роди Киса, и Кис роди Саула, и Саул роди Ионафана и Мелхисуа, и Аминадава и Иесваала.
40 Сын же Ионафань Мемфиваал: и Мемфиваал роди Миху.
41 Сынове же Михи: Филоф и Мелхиил, и Фараа и Хааз.
42 Хааз же роди Иаду, Иада же роди Алефа и Асмофа и Замвриа: Замврий же роди Месу,
43 Меса же роди Ваану: Рафеа сын его, Еласа сын его, Асаил сын его.
44 Асаилу же (быша) шесть сынов, и сия имена их: Езрикам первенец его, и Исмаил и Азариа, и Авдиа и Анан и Аса: сии сынове асаиловы.

=== 10 ===

1 Филистими же воеваша противу Израиля, и бежаша мужие Израилевы от лица иноплеменническа и падоша ранени на горе Гелвуи.
2 И погнаша иноплеменницы вслед Саула и вслед сынов его: и убиша иноплеменницы Ионафана и Аминадава и Мелхисуа, сынов Сауловых.
3 И отягчися брань на Саула, и обретоша его стрелцы в луках и в трудех, и изнеможе от стрел.
4 И рече Саул к носящему оружие его: извлецы мечь твой и прободи мя им, да не когда приидут необрезаннии сии и поругаются мне. И не восхоте носяй оружие его, яко убояся зело. И взя Саул мечь и нападе нань.
5 И виде носяй оружие его, яко умре Саул, и нападе и он на мечь свой и умре.
6 И умре Саул и три сына его в день он: и весь дом его купно умре.
7 И видеша вси мужие Израилевы, иже во юдоли, яко побежа Израиль, и яко умре Саул и сынове его, и оставиша грады своя и побегоша: и приидоша иноплеменницы и вселишася в них.
8 И бысть заутра, и приидоша иноплеменницы совлачати падших корысти, и обретоша Саула и сынов его падших на горе Гелвуи:
9 и обнажиша его, и взяша главу его и оружие его, и послаша в землю иноплеменничу, да обносится (и покажется) идолом их и людем:
10 оружия же их положиша в капищи бога своего: и главу его поткнуша в капищи Дагонове.
11 И услышаша вси живущии во Иависе Галаадстем вся, яже Филистими сотвориша Саулу и сыном его и Израилю:
12 и восташа от Галаада вси мужие крепцыи, и приидоша и взяша труп Саулов и труп сынов его, и принесоша их во Иавис, и погребоша кости их под дубом во Иависе: и постишася седмь дний.
13 И умре Саул за беззакония своя, имиже беззаконнова Господеви по словеси Господню, понеже не сохрани, яко вопроси Саул волшебницы еже вопросити, и отвеща ему Самуил пророк.
14 И не взыска Господа Саул: сего ради уби его и возврати царство его Давиду сыну Иессееву.

=== 11 ===

1 И собрася весь Израиль к Давиду в Хеврон, глаголюще: се, кости твоя и плоть твоя мы:
2 вчера же и третияго дне, егда еще царствоваше Саул, ты был еси изводяй и вводяй Израиля, и тебе рече Господь Бог твой: ты упасеши люди Моя Израиля, и ты будеши князь над людьми Моими Израилем.
3 И приидоша вси старейшины Израилевы ко царю в Хеврон: и утверди Давид с ними завет в Хевроне пред Господем: и помазаша Давида в царя над Израилем по словеси Господню, (еже глагола) рукою Самуиловою.
4 И иде царь Давид и весь Израиль во Иерусалим, сей есть Иевус, идеже бяху Иевусее жителие земли.
5 Рекоша же Давиду, иже обиташа в Иевусе: не внидеши семо. И взя Давид крепость Сионю, яже есть град Давидов.
6 Рече же Давид: всяк иже убиет Иевусеа в первых, будет князь и воевода. И взыде нань прежде Иоав сын Саруиев и бысть князем.
7 И седе Давид во обдержании: сего ради именова е град Давидов.
8 И созда град окрест от Маала даже да окружения: Иоав же прочее града сострои: и воева и взя град.
9 Преспеваше же Давид идый и растый, и Господь Вседержитель бе с ним.
10 Сии же князи сильных Давидовых, иже помогаху ему в царстве его со всем Израилем, да царь будет по словеси Господню, над Израилем,
11 и сие число крепких Давидовых: Иесваал сын Ахамань, первый между тридесятми: той извлече мечь свой единожды на триста язвеных во едино время.
12 И по нем Елеазар, сын Додеа Ахохии: сей бе между треми сильными:
13 сей бе с Давидом в Фасодомине, идеже иноплеменницы собрани быша на брань, и бе часть нивы полна ячменя, и людие побегоша от лица иноплеменнича:
14 и ста посреде части и защити ю, и изби иноплеменники, и сотвори Господь спасение велие (людем Своим).
15 Снидоша же тии трие от тридесяти князей на камень ко Давиду в пещеру Одолламлю, а полк иноплеменничь стояше во юдоли Гигантов.
16 Давид же бе тогда в крепости, полк же иноплеменничь бе тогда в Вифлееме.
17 И возжада Давид и рече: кто напоит мя водою от кладязя Вифлеемска, иже есть во вратех?
18 И трие тии проторгошася сквозе полк иноплеменничь и почерпоша воду из кладязя, иже в Вифлееме, иже бе во вратех, и взяша и принесоша к Давиду, да пиет. И не восхоте Давид пити ея и возлия ю Господеви
19 и рече: милостив ми Бог, еже сотворити глагол сей: аще кровь мужей сих испию в душах их, понеже душами своими принесоша. И не восхоте пити ея. Сие сотвориша трие сильнии.
20 И Авесса брат Иоавль, той бе первый в триех: сей извлече мечь свой противу триех сот мужей во един час и уби их, и той бе посреде триех именит:
21 от триех между двема преславный, и бе им началник, обаче ко трием первым не достиже.
22 И Ванеа сын Иодаев, сын мужа крепкаго, многа дела его, от Каваслила: той уби двоих Ариилов Моавских, и той сниде и уби льва у кладязя во время снега:
23 и той уби мужа Египтянина, емуже возраст бе пять лакот, и в руце Египтянина копие яко вратило ткущих: и сниде к нему Ванеа с жезлом, и восхити копие из руки Египтянина и уби его копием его:
24 сия сотвори Ванеа сын Иодаев, и бе именит посреде триех сильных:
25 над тридесятию бе славен сей, а ко трием не достиже: и постави его Давид над отечеством своим.
26 И сильнии сил: Асаил, брат Иоавль, Елеанан, сын Додоев от Вифлеема,
27 Саммоф Аддитянин, Хелкий Афелонин,
28 Орей сын от Киса Фекуйский, Авиезер Анафофский,
29 Совохай Асофийский, Илий Ахойский,
30 Воорай сын Нетофафиев, Еллаф сын Ваинака Нетофафийскаго,
31 Ифай сын Ривеин от холма Вениаминя, Ванеа сын Фарафониев,
32 Урий от Неали, Галсавиил Аравефийский,
33 Азмоф Варсамийский, Елиава Саламийский,
34 Ирас Гоинийский, Ионафан сын Саги Арарийский,
35 Ахиам сын Сахара Арарийскаго, Зифаал сын Орин,
36 Афер Мехурафинский, Ахиа Фелонийский,
37 Асарай Мармелинский, Ноорай сын Авдиев,
38 Иоиль брат Нафанов, Мавар сын Тараиев,
39 Селлик Аммониин, Наарей Вирофин, иже носил оружие Иоава сына Саруиева,
40 Ира Иефериин, Гарив Фериин,
41 Уриа Хетфейский, Вазаф сын Оолиев,
42 Адина сын Саха, Рувима князь, и у него тридесять,
43 Анан сын Маахин, и Иосафат Фафаин,
44 Озиа Астарофин, Самма и Иеил сынове Хофана Арариина,
45 Иедиил сын Саамерин, и Иозае брат его Фосаин,
46 Иелиил Маоин, и Арива, и Осоиа сын его, Енаам, и Иефема Моавитский,
47 Елиил, и Овид, и Иесиил Месовиев.

=== 12 ===

1 И сии приидоша ко Давиду в Сикелаг, егда еще обдержимь бяше от лица Саула сына Кисова: и сии от сильных помогающе во брани,
2 напрязающе лук десными и шуими руками, и пращницы каменем и стрелами, от братий Сауловых от (колена) Вениамина:
3 князь Ахиезер, и Иоас сын Самаа Гавафита, и Иезиил, и Фалиф, сынове Замофовы, и Варахиа, и Ииуа Анафофитин,
4 и Самаиа Гаваонитин, сильный посреде тридесятих и над тридесятию, и Иеремиа, и Иезекииль, и Иоаннан, и Иозаваф Гадарафитин,
5 Елиозий, и Иеримуф, и Ваалиа, и Самариа, и Сафатиа Аруфин,
6 Елкана, и Иесиа, и Иелиил, и Иезаар, и Иесваам, Коритяне,
7 и Иоила, и Завадиа, сынове Иероамли, и иже от Гедора.
8 И от Гадди прибегоша к Давиду, (егда таяшеся) в пустыни, мужие крепцы и бойцы нарочити, держащии щиты и копия: лица же их яко лица львова, и легцы яко серны на горах скоростию:
9 Азер в первых, Авдиа вторый, Алиад третий,
10 Масман четвертый, Иеремиа пятый,
11 Иеффиа шестый, Елиил седмый,
12 Иоанан осмый, Ельзавель девятый,
13 Иеремиа десятый, Махавенай первыйнадесять.
14 Сии от сынов Гадовых князи воинстии, един над стом малый, великий же над тысящею:
15 сии иже преидоша Иордан месяца перваго: и сей наполнен во всех брезех своих: и изгнаша всех, иже живяху в юдолех от восток даже до запад.
16 Приидоша же от сынов Вениаминих и Иудиных на помощь Давиду.
17 И изыде Давид во сретение им и рече им: аще мирно приидосте ко мне, да будет сердце мое такожде к вам: аще же предати мя супостатом моим не во истине руки, да видит Бог отец наших и судит.
18 И облече дух Амасию князя над тридесятию, и рече: иди, Давида сыне Иессеев, и людие твои: мир, мир тебе, и мир помощником твоим, яко тебе помогает Бог твой. И восприят их Давид и постави их князей сил.
19 И от Манассии прибегоша к Давиду, егда идяху иноплеменницы на Саула на брань, и не поможе им Давид, яко совет быти у воевод иноплеменничих, глаголющих: с главами мужей сих обратится ко господину своему Саулу.
20 И егда идяше Давид в Сикелаг, прибегоша к нему от Манассии Еднай и Иозаваф, и Иавнил и Михаил и Иосафаф и Елиу и Салафий, князи над тысящами у Манассии:
21 сии даша помощь Давиду на полчище геддуров, вси бо крепцы силою: и беша крепцы началницы в воинстве силою.
22 Зане на всяк день прихождаху к Давиду на помощь ему, в силу велику, аки сила Божия.
23 И сия имена князей воинства, иже приидоша ко Давиду в Хеврон, да возвратят царство Саулово к нему по словеси Господню:
24 сынове Иудины носящии щиты и копия шесть тысящ и осмь сот, крепцы ко ополчению:
25 от сынов Симеоних, крепцы силою на ополчение седмь тысящ и сто:
26 от сынов Левииных четыри тысящы и шесть сот:
27 и Иодда князь от колена Аароня, и с ним три тысящы и седмь сот:
28 и Садок, отрок крепкий силою, и дому отца его князи двадесять два:
29 от сынов же Вениаминих братий Сауловых три тысящы, и еще болшая часть их наблюдаше стражбу дому Сауля:
30 и от сынов Ефремлих двадесять тысящ и осмь сот крепцы силою, мужие именитии по домом отечеств их:
31 и от полуплемене Манассиина осмьнадесять тысящ, и иже нарекошася именем, да поставят царем Давида:
32 от сынов Иссахаровых мужие учени, иже познаваху времена разсуждению, что сотворити имать Израиль, в начала их двести, и вся братия их с ними:
33 и от Завулона исходящии ко ополчению брани, со всякими оружии бранными, пятьдесят тысящ, в помощь Давиду не с праздными руками:
34 и от Неффалима князей тысяща, и с ними в щитах и с копиями тридесять и седмь тысящ:
35 и от сынов Дановых ополчающиися на брань двадесять осмь тысящ и шесть сот:
36 и от Асира исходящии помощи в брани четыредесять тысящ:
37 и со оныя страны Иордана от сынов Рувимовых и от Гадовых и от полуплемене Манассиина во всем оружии браннем сто и двадесять тысящ.
38 Вси сии мужие браннии управлени ко ополчению сердцем мирным: и приидоша в Хеврон, да поставят царя Давида над всем Израилем: и прочии от Израиля едино сердце бяху, да царь будет Давид.
39 Быша же ту с Давидов три дни, ядуще и пиюще, уготоваша бо им братия их.
40 И иже близ их бяху даже до Иссахара и Завулона и Неффалима, приношаху им на ослех и велблюдех, и мсках и волех пищу, муку, перевясла смоквей и гроздие сухое, вино и елей, и волы и овны во множестве, радость бо бысть во Израили.

=== 13 ===

1 И сотвори совет Давид (со князи) и тысящники, и сотники и всеми началники,
2 и рече Давид ко всему собранию Израилеву: аще угодно вам, и от Господа Бога нашего благопоспешится, да послем к братиям нашым оставшымся во всей земли Израилеве, и с ними священницы и левити, во градех обдержания их, да соберутся к нам,
3 и да принесем кивот Бога нашего к нам, не взыскахом бо его во дни Саули.
4 И отвеща все собрание, да тако будет, зане угодно бысть слово сие всем людем.
5 И собра Давид всего Израиля от предел Египетских даже до входа Имафова, еже внести кивот Божий от Града Иарима.
6 И принесе его Давид: и весь Израиль взыде во град Давидов, иже бяше Иудин, еже вознести тамо кивот Господа Бога седяща на Херувимех, идеже призвано есть имя Его:
7 и постави кивот Божий на колесницу нову из дому Аминадавля: Оза же и братия его ведяху колесницу:
8 Давид же и весь Израиль играху пред Богом всею силою и в песнех и в гуслех, и псалтири и тимпанех, и кимвалех и в трубах:
9 и приидоша ко гумну Хидоню: и простре Оза руку свою, да поддержит кивот, юнец бо уклони его:
10 и прогневася Господь гневом на Озу и порази его ту, того ради, яко простре руку свою (и прикоснуся) кивоту, и умре ту пред Богом.
11 И оскорбися Давид, яко пресече Господь пресечением Озу, и нарече место то пресечение Озане, даже до дне сего.
12 И убояся Давид Бога в той день, глаголя: како внесу ко мне кивот Божий?
13 И не возврати Давид кивота к себе во град Давидов, но возврати и в дом Аведдара Гефеина:
14 и пребываше кивот Божий в дому Аведдарове три месяцы, и благослови Бог Аведдара и вся, яже имеяше.

=== 14 ===

1 И посла Хирам царь Тирский послы к Давиду, и древа кедровл, и здателей стен, и древоделей, да созиждут ему дом.
2 И позна Давид, яко уготова его Господь царем над Израилем, яко воздвижеся в высоту царство его, ради людий его Израиля,
3 и поят Давид еще жены во Иерусалиме: и родишася ему еще сынове и дщери.
4 И сия имена их, иже родишася ему во Иерусалиме: Саммаа и Совав, Нафан и Соломон,
5 и Иеваар и Елисуй и Елифааф
6 и Нагеф, и Нафаг и Иафие,
7 и Елисама и Валиада и Елифалет.
8 И услышаша иноплеменницы, яко помазан бысть Давид в царя над всем Израилем, и изыдоша вси иноплеменницы взыскати Давида. И услыша Давид и изыде противу их.
9 Иноплеменницы же приидоша и разлияшася во юдоли Исполинов.
10 И вопроси Давид Бога, глаголя: аще взыду на иноплеменники, и предаси ли их в руки моя? И рече ему Бог: взыди, и предам их в руки твоя.
11 И изыде во Ваал-Фарасин, и порази их тамо Давид. И рече Давид: разсече Бог враги моя рукою моею, якоже разсечение воды. Сего ради нарече имя месту тому Фарасин, Разсечение.
12 И оставиша тамо боги своя иноплеменницы, ихже Давид повеле сожещи огнем.
13 И приложиша еще иноплеменницы, и разлияшася еще во юдоли Исполинов.
14 И вопроси паки Давид Бога. И рече ему Бог: не исходи за ними: отвратися от них, и приидеши на них прямо грушей:
15 и будет егда услышиши глас шума верхов грушей, тогда изыдеши на брань, яко изыде Бог пред тобою, да поразит полки иноплеменнически.
16 И сотвори Давид, якоже повеле ему Бог: и порази полки филистимов от Гаваона даже до Газира.
17 И прославися имя Давидово во всех странах, и Господь даде страх его на вся языки.

=== 15 ===

1 И сотвори себе домы во граде Давидове, и уготова место кивоту Божию, и сотвори ему скинию.
2 Тогда рече Давид: не леть есть, (да от всякаго) носится кивот Божий, но токмо от левит, понеже избра их Господь носити кивот Господень и служити Ему даже до века.
3 И собра Давид весь Израиль во Иерусалим, да внесется кивот Божий на место, еже уготова ему.
4 И собра Давид сынов Аароновых и левиты:
5 от сынов Каафовых Уриил началник и братия его, сто двадесять:
6 от сынов Мерариных Асаиа началник и братия его, двести пятьдесят:
7 от сынов Герсоних Иоиль началник и братия его, сто тридесять:
8 от сынов Елисафаних Семеиа началник и братия его, двести:
9 от сынов Хевроновых Елиил началник и братия его, осмьдесят:
10 от сынов Озиилевых Аминадав началник и братия его, сто дванадесять.
11 И призва Давид Садока и Авиафара священники, и левиты Уриила, Асаиа и Иоиля, и Семеиана и Елиила и Аминадава,
12 и рече к ним: вы, началницы отечеств левитских, освятитеся вы и братия ваша, и принесите кивот Господа Бога Израилева (на место), идеже уготовах ему:
13 яко прежде вам не готовым сущым, раздели Господь Бог наш в нас, яко не взыскахом Его по разсуждению.
14 И освятишася священницы и левити, да внесут кивот Господа Бога Израилева.
15 И взяша сынове левитстии кивот Божий, якоже повеле Моисей словом Божиим по писанию, рамены своими на носилех.
16 И рече Давид началником левитским: поставите братию свою певцев во органех, песнех мусикийских, псалтирех, в гуслех и кимвалех, да возгласят в высоту гласом веселия.
17 И поставиша левити Емана сына Иоилева: и от братий его Асафа сына Варахиина: и от сынов Мерариных, братий его, Ефана сына Кисеова:
18 и с ними братия их, втории (чином), Захариа и Озиил, и Семирамоф и Иеиил, и Ананий и Елиав, и Ванеа и Маасиа, и Маттафиа и Елифала, и Макениа и Авдедом, и Иеиил и Озиа, дверницы.
19 И певцы Еман, Асаф и Ефам в кимвалы медяны (возглашающе) в слышание:
20 Захариа же и Озиил, и Семирамоф и Иеиил, и Ананий и Елиав, и Маасиа и Ванеа со гусльми тайны пояху:
21 и Маттафиа и Елифала, и Макениа и Авдедом, и Иеиил и Озиа в кимвалех пояху, еже превзыти:
22 и Хонениа началник левитский, началник пений, зане разумен бе:
23 и Варахиа и Елкана дверницы кивота:
24 и Совениа и Иосафат, и Нафанаил и Амасиа, и Захариа и Ванай и Елиезер священницы трубящии трубами пред кивотом Божиим: и Авдедом и Иеиа дверницы кивота Божия.
25 И бе Давид и старейшины Израилевы и тысящницы идущии, еже изнести кивот завета Господня из дому Авдедомля с веселием.
26 И бысть егда укрепляше Бог левиты носящыя кивот завета Господня, и пожроша седмь телцев и седмь овнов:
27 Давид же бяше одеян ризою виссонною, и вси левити, носящии кивот завета Господня, певцы же и Хонениа началник песней поющих, на Давиде же бе ефуд виссонный.
28 И весь Израиль провождаше кивот завета Господня с восклицанием и гласом трубным, и с трубами и кимвалы, глашающе в гусли и кифары.
29 И бысть егда прииде кивот завета Господня даже до града Давидова, и Мелхола дщи Сауля смотряше во окно, и виде царя Давида скачуща и играюща и уничижи его в сердцы своем.

=== 16 ===

1 Принесоша убо кивот Божий и поставиша его посреде скинии, юже водрузи ему Давид, и принесоша всесожжения и спасителная пред Господем.
2 И соверши Давид вознося всесожжения и спасителная, и благослови люди во имя Господне,
3 и раздели всякому мужу Израилску, от мужа даже до жены, мужу хлеб един печеный, (и часть печена мяса,) и пряженый со елеем семидал:
4 постави же пред лицем кивота завета Господня от левит, еже служити и возглашати (дела Его), и исповедати и хвалити Господа Бога Израилева:
5 Асаф началник, и другий по нем Захариа, Иеиил и Семирамоф, и Иеиил и Маттафиа, и Елиав и Ванеа и Авдедом: Иеиил же во органех и псалтири и гуслех, Асаф же в кимвалех возглашая:
6 и Ванеа и Озиил священницы (трубиша) выну в трубы пред кивотом завета Божия.
7 В той день устрои Давид в начале хвалити Господа рукою Асафа и братии его.
8 Песнь. Исповедайтеся Господеви и призывайте Его во имени Его, знаема сотворите людем начинания Его:
9 пойте Ему и воспойте Ему, поведите вся чудеса Его, яже сотвори Господь:
10 хвалите имя святое Его, да возвеселится сердце ищущее благоволения Его:
11 взыщите Господа и укрепитеся, взыщите лица Его выну:
12 помяните чудеса Его, яже сотвори, знамения и судбы уст Его,
13 семя Израилево, раби Его, сынове Иаковли, избраннии Его.
14 Той Господь Бог наш, во всей земли судбы Его.
15 Помянем во век завет Его, слово Его, еже заповедал в тысящы родов,
16 еже завеща Аврааму, и клятву Свою Исааку:
17 и постави е Иакову в повеление, Израилю в завет вечен,
18 глаголя: тебе дам землю Ханааню, уже достояния вашего.
19 Внегда быти им малым числом, яко умалишася и преселишася в ню,
20 и преидоша от языка в язык и от царствия к людем иным,
21 не остави мужа обидети их, и обличи о них цари:
22 не прикасайтеся помазанным Моим, и во пророцех Моих не лукавнуйте.
23 Воспойте Господеви, вся земля, возвестите от дне на день спасение Его,
24 возвестите во языцех славу Его, во всех людех чудеса Его,
25 яко велий Господь и хвален зело, страшен есть над всеми боги.
26 Яко вси бози языков идоли: Господь же наш небеса сотвори.
27 Слава и величество пред лицем Его, крепость и похвала в месте Его святем.
28 Дадите Господеви, отечествия языков, дадите Господеви славу и крепость,
29 дадите Господеви славу имени Его: возмите дары и принесите пред лице Его, и поклонитеся Господеви во дворех святых Его.
30 Да убоится от лица Его вся земля, да исправится земля и да не подвижится:
31 да возвеселятся небеса и да возрадуется земля, и да рекут во языцех: Господь царствует.
32 Да возгласит море и исполнение его, и древа польская, и вся яже на них.
33 Тогда возвеселятся древа дубравная пред лицем Господним, яко прииде судити земли.
34 Исповедайтеся Господеви, яко благ, яко в век милость Его,
35 и глаголите: спаси ны, Боже, Спасителю наш, и собери нас, и изми нас от язык, да хвалим имя святое Твое, и хвалимся во хвалениих Твоих.
36 Благословен Господь Бог Израилев от века даже и до века. И рекут вси людие: аминь. И восхвалиша Господа.
37 И оставиша тамо пред кивотом завета Господня Асафа и братию его, да служат пред кивотом выну по вся дни:
38 и Авдедом и братия его, шестьдесят осмь: и Авдедом сын Идифунь и Осай (поставлени) во дверники:
39 Садока же священника и братию его священниками пред скиниею Господнею в вышних иже в Гаваоне,
40 да возносят всесожжения Господеви на олтари всесожжений выну утро и вечер, и по всем яже писана суть в законе Господни, елика повеле сыном Израилевым рукою Моисеа раба Божия:
41 и с ними Еман и Идифум и прочии избраннии кийждо званием своим еже хвалити Господа, яко в век милость Его:
42 и с ними трубы и кимвалы еже возглашати, и органы пений Божиих: сынове же Идифумли во вратех (стояху).
43 И идоша вси людие кийждо в дом свой, и Давид возвратися, да благословит дом свой.

=== 17 ===

1 И бысть егда обиташе Давид в дому своем, и рече Давид к Нафану пророку: се, аз живу в дому кедрове, кивот же завета Господня под кожами.
2 И рече Нафан к Давиду: все еже в сердцы твоем твори, яко Бог с тобою есть.
3 И бысть нощи тоя, и бысть слово Господне к Нафану, глаголя:
4 иди и рцы Давиду рабу Моему: сия рече Господь: не созиждеши ты Мне дому, еже обитати Ми в нем:
5 яко не обитах в дому от дне, в оньже изведох Израиля (от земли Египетския), даже до дне сего, но бых в скинии и в шатре:
6 во всех аможе ходих со всем Израилем, аще глаголя глаголах коему колену Израилеву, имже повелех да пасут люди Моя, глаголя: чесо ради не создасте Мне дому кедрова?
7 И ныне тако рцы рабу Моему Давиду: сия рече Господь Вседержитель: Аз изях тя от паствы, егда последовал еси стаду, еже быти тебе вождем над людьми Моими Израилем,
8 и бых с тобою во всех, идеже ходил еси, и потребих вся враги твоя от лица твоего, и сотворих тебе имя якоже имя великих, иже на земли:
9 и дах место людем Моим Израилю, и насадих я, и обитают в нем, и не возскорбят ктому: ни сынове беззакония приложат смирити их якоже от начала
10 и от дний, в няже дах судии людем Моим Израилю, и смирих вся враги твоя, и возращу тя, и дом созиждет ти Господь:
11 и будет егда исполнятся дние твои и почиеши со отцы твоими, и воздвигну семя твое по тебе, еже будет от чрева твоего, и возставлю царство его:
12 той созиждет Мне дом, и укреплю престол его даже до века:
13 Аз буду ему во отца, и той будет Мне в сына: и милость Мою не отиму от него, якоже отях от бывших прежде тебе:
14 и уверю его в дому Моем и во царствии его даже до века, и престол его будет исправлен до века.
15 По всем словесем сим и по всему видению сему тако глаголал есть Нафан к Давиду.
16 И прииде царь Давид, и седе пред Господем, и рече: кто есмь аз, Господи Боже мой? И что дом мой, яко возлюбил мя еси до века?
17 И сия мала суть пред Тобою, Боже, и глаголал еси на дом раба Твоего (еще) издалеча, и призрел еси на мя яко видение человека, и возвысил мя еси, Господи Боже:
18 что приложит еще Давид к Тебе еже прославити? И ты раба Твоего веси:
19 Господи, раба Твоего ради сотворил еси все величие сие и по сердцу Твоему, еже знаема сотворити вся величия Твоя:
20 Господи, несть подобен Тебе, и несть Бога разве Тебе, по всем елика слышахом ушима нашима,
21 и несть, якоже людие Твои Израиль, язык еще на земли, яко пойде Бог избавити люди Себе, еже положити имя Себе велие и славное, еже изгнати от лица людий Твоих, ихже избавил еси от Египта, языки:
22 и дал еси люди Твоя Израиля Тебе в люди даже до века, и Ты, Господи, был еси им в Бога:
23 и ныне, Господи, слово Твое, еже глаголал еси рабу Твоему и на дом его, да уверится до века: и сотвори якоже глаголал еси,
24 и да уверится и возвеличится имя Твое даже до века, глаголющих: Господи, Господи Вседержителю, Боже Израилев, и дом Давида раба Твоего да будет исправлен пред Тобою:
25 Ты бо, Господи Боже мой, отверзл еси ухо раба Твоего создати ему дом, сего ради обрете раб Твой (дерзновение) молитися пред лицем Твоим:
26 и ныне, Господи, Ты еси Сам Бог, и глаголал еси к рабу Твоему благая сия:
27 и ныне начни благословити дом раба Твоего, да будет во веки пред Тобою: яко Ты, Господи, благословил еси, и благослови во веки.

=== 18 ===

1 И бысть по сих, и порази Давид иноплеменники, и прогна их: и взя Геф и веси его от руки иноплеменничи.
2 И порази Давид Моава, и бяху Моавити раби Давиду приносяще ему дань.
3 И порази Давид Адраазара царя Сувска во Емафе, идущу ему поставити руку свою над рекою Евфратом:
4 и взя от него Давид тысящу колесниц и седмь тысящ конник и двадесять тысящ мужей пешцев, и разби Давид вся колесницы, и остави от них сто колесниц, (ихже удержа себе).
5 И прииде Сир от Дамаска, да помощь даст Адраазару царю Сувску, и порази Давид от Сировых двадесять две тысящы мужей:
6 и постави Давид стражу в Сирии, яже близ Дамаска, и бяху Давиду в рабы приносяще дани: и спасе Господь Давида во всех, в нихже хождаше.
7 И взя Давид гривны златыя, ихже имеша раби Адраазаровы, и принесе я во Иерусалим.
8 И из Метавефа и от избранных градов Адраазаровых взя Давид меди много зело, из неяже сотвори Соломон море медяно, и столпы, и сосуды медяныя.
9 И услыша Фоа царь Емафский, яко порази Давид всю силу Адраазара царя Сувска,
10 и посла Адурама сына своего к царю Давиду, да вопросит его, яже о мире, и благословити его о сем, яко победи Адраазара и порази его, понеже муж противен бяше Фоа Адраазару.
11 И вся сосуды златыя и сребряныя и медяныя, и сия освяти царь Давид Господу со сребром и златом, яже взя от всех язык, от Идумеи и Моава, и от сынов Аммоних и от иноплеменник и от Амалика.
12 Авесса же сын Саруиев порази Идумею во юдоли Сланей, осмьнадесять тысящ:
13 и постави во юдоли стражу, и беша вси Идумеане раби Давиду. И спасаше Господь Давида во всех, в нихже хождаше.
14 И воцарися Давид над всем Израилем, и бе творя суд и правду всем людем своим.
15 Иоав же сын Саруиев (бысть) над воинством, и Иосафат сын Ахилудов памятописец,
16 и Садок сын Ахитов и Авимелех сын Авиафаров священницы, и Суса книгочий,
17 и Ванеа сын Иодаев над Херефием и над Фелефием: сынове же Давидовы первии преемницы царевы.

=== 19 ===

1 И бысть по сих, умре Наас царь сынов Аммоних, и воцарися Амам сын его вместо его.
2 И рече Давид: сотворю милость со Ананом сыном Наасовым, якоже сотвори отец его милость со мною. И посла Давид послы на утешение ему о отце его. И приидоша отроцы Давидовы в землю сынов Аммоних ко Анану, да утешат его.
3 И рекоша началницы сынов Аммоних ко Анану: еда прославляя Давид отца твоего пред тобою, посла к тебе утешители? Никако: но да испытают град и соглядают землю, приидоша к тебе отроцы его.
4 И взя Анан рабов Давидовых, и обри их, и отреза от риз их половину даже до чресл, и отпусти их.
5 И приидоша возвестити Давиду о мужех: и посла во сретение им, яко быша обезчещени зело. И рече царь: седите во Иерихоне, дондеже возрастут брады вашя, и возвратитеся.
6 И видеша сынове Аммони, яко посрамлени быша людие Давидовы, и посла Анан и сынове Аммони тысящу талант сребра, да наймут себе от Сирии Месопотамски, и от Сирии Мааха, и от Сувы колесницы и конники:
7 и наяша себе тридесять две тысящы колесниц и царя Мааха и людий его: и приидоша и ополчишася прямо Мидаве: и сынове Аммони собрашася от градов своих и приидоша на брань.
8 И услыша Давид, и посла Иоава и все воинство сильных.
9 И изыдоша сынове Аммони и ополчишася на брань при вратех градских: царие же пришедшии ополчишася особно на поли.
10 И виде Иоав, яко бысть на него противное лице брани сопреди и созади, и избра от всех юнош Израилевых и устрои их противу Сира,
11 и останок людий даде в руце брату своему Авессе, и ополчишася противу сынов Аммоних.
12 И рече: аще укрепится Сир паче мене, то будеши мне во спасение: аще же сынове Аммони укрепятся паче тебе, то аз спасу тя:
13 мужайся, и укрепимся о людех наших и о градех Бога нашего, и Господь, еже благо пред очима его, сотворит.
14 И ополчися Иоав и вси людие, иже с ним, противу Сирян на брань, и побегоша от них.
15 Сынове же Аммони видеша, яко побегоша Сиряне, и побегоша и они от лица Авессы и от лица Иоава брата его, и внидоша во град: Иоав же возвратися во Иерусалим.
16 И виде Сир, яко победи его Израиль, и посла послы: и изведоша Сира, иже бе за рекою, Софак же первоначалник тысящником силы Адраазаровы пред ними.
17 И возвещено бысть Давиду, и собра весь Израиль, и прейде Иордан, и прииде на них, и ополчися противу их: и ополчися Давид противу Сира на брань и воева нань.
18 И убеже Сир от лица Израилева, и уби Давид от Сира седмь тысящ колесниц и четыредесять тысящ пешцев, и Софака первоначалника силы уби.
19 И видеша раби Адраазаровы, яко падоша от лица Израилева, и прибегоша к Давиду, и служаху ему: и не восхоте Сир помогати сыном Аммоним ктому.

=== 20 ===

1 И бысть в находящее лето во время исхождения царей (ко брани), и собра Иоав всю силу воинства, и опустоши землю сынов Аммоних: приидоша же и обседоша Равваф. Давид же пребываше во Иерусалиме: Иоав же порази Равваф и разори его.
2 Взя же Давид венец Молхома царя их от главы его, и обретеся вес в нем талант злата, и в нем камень драгий, и бе на главе Давидове: плены же градски взя многи зело,
3 и людий сущих в нем изведе и претре пилами и орудии железными и разсецающими: тако сотвори Давид всем градом сынов Аммоних, и возвратися Давид и вси людие его во Иерусалим.
4 И бысть по сем, и начася еще брань в Газере со иноплеменники: тогда порази Совохай Усафитянин Сафута от сынов Исполиновых и смири его.
5 И бысть еще брань противу иноплеменник, и порази Елеанан сын Иаиров Лаомиа, брата Голиафа Гефейскаго, емуже древо копия его яко навой ткущих.
6 И бысть еще брань в Гефе, и бе муж зело велик, по шести имеющь перстов, всех двадесять четыре, и сей бе от колена Исполинов,
7 и поноси Израиля: и порази его Ионафан сын Саммаа брата Давидова.
8 Сии родишася Рафаю в Гефе, всех их бе четыри исполины, и падоша рукою Давидовою и рукою рабов его.

=== 21 ===

1 Воста же диавол на Израиля и подусти Давида, да сочислит Израиля.
2 И рече царь Давид ко Иоаву и к началником силы: идите и сочтите Израиля от Вирсавеи даже до Дана, и принесите ко мне, да познаю число их.
3 И рече Иоав: да приложит Господь к людем Своим, якоже сии сторицею, и очи господина моего царя да видят: не вси ли господину моему царю раби суть? И почто хощет сего господин мой? Дабы не вменилося в грех Израилю.
4 Но слово царево преможе Иоава: и пойде Иоав, и обыде всего Израиля, и прииде во Иерусалим.
5 И даде Иоав Давиду число сочтения людий: и обретеся всего Израиля тысяща тысящ и сто тысящ мужей и носящих оружия: и от сынов Иудиных четыре ста и седмьдесят тысящ мужей носящих оружие:
6 Левии же и Вениамина не сочте среде их, понеже вознегодова о словеси цареве Иоав.
7 И не угодно явися пред Богом повеление сие, и порази Израиля.
8 Рече же Давид ко Богу: согреших зело, яко сотворих вещь сию: и ныне молю, отими беззаконие раба Твоего, яко обезумихся зело.
9 И рече Господь ко Гаду пророку Давидову, глаголя:
10 иди и рцы к Давиду, глаголя: тако глаголет Господь: трие Аз наведу на тя, избери себе едино от них, и сотворю тебе.
11 И прииде Гад к Давиду и рече ему:
12 сице глаголет Господь: избери себе, (еже хощеши,) или три лета глада, или три месяцы бегати тебе от лица враг твоих, и оружие враг твоих постигнет тя, или три дни мечь Господень, и смерть на землю, и Ангел Господень убиваяй во всем наследии Израилеве: ныне убо разсмотри, что отвещаю Пославшему мя со словом.
13 И рече Давид ко Гаду: тесна ми суть три сия зело: но лучше ми есть впасти в руце Господни, зане многи щедроты Его зело, в руки же человеческия да не впаду.
14 И посла Господь смерть во Израиля, и падоша от Израиля седмьдесят тысящ мужей.
15 И посла Бог Ангела во Иерусалим, да избиет его. И егда избиваше, виде Господь и раскаяся о зле, и рече Ангелу избивающему: довлеет ти, отими руку твою. Ангел же Господень стояше на гумне Орны Иевусеанина.
16 И возведе Давид очи своя, и виде Ангела Господня стояща между землею и небом, и мечь его извлечен в руку его, простерт на Иерусалим. И паде Давид и старейшины (Израилевы) облеченнии во вретище на лице свое,
17 и рече Давид к Богу: не аз ли повелех сочислити люди? Аз есмь, иже согреших, и зло творя зло сотворих, сия же овцы что сотвориша? Господи Боже мой, да будет рука Твоя на мне и на дому отца моего, а не на людех Твоих в погубление, Господи.
18 Ангел же Господень рече Гаду, еже глаголати к Давиду: да взыдет и созиждет олтарь Господу Богу на гумне Орны Иевусеанина.
19 И взыде Давид по словеси Гадову, еже глагола именем Господним.
20 И обратися Орна и виде царя, и четыри сынове его с ним крыющиися. Орна же бе (в то время) млатя на гумне пшеницу.
21 И прииде Давид ко Орне, и обратися Орна, и узре Давида, и пойде от гумна, и поклонися Давиду лицем на землю.
22 Рече же Орне Давид: даждь мне место гумна твоего, да созижду на нем олтарь Господеви, на сребре достойне даждь ми е, и престанет язва от людий.
23 Рече же Орна к Давиду: возми себе, и да сотворит господин мой царь, еже угодно пред ним: се, даю телцы на всесожжение, и плуг на дрова, и пшеницу в жертву, вся (добровольно) даю.
24 И рече царь Давид Орне: ни, но куплею куплю, сребром достойным, понеже не возму Господеви, яже суть твоя, еже вознести всесожжение туне Господеви.
25 И даде Давид Орне за место то сикль златых весом шесть сот.
26 И созда ту Давид олтарь Господеви, и вознесе всесожжения и спасителная и воззва ко Господу, и услыша его во огни от небесе на олтарь всесожжения, и потреби всесожжение.
27 И рече Господь ко Ангелу: и вложи мечь во влагалище его.
28 Во время оно, егда виде Давид, яко услыша его Господь на гумне Орны Иевусеанина, и пожре ту жертвы.
29 И скиния Господня, юже сотвори Моисей в пустыни, и олтарь всесожжения во время оно бысть в вышнем, еже в Гаваоне.
30 И не возможе Давид ити пред него, еже вопросити Бога, понеже устрашен бысть от лица меча Ангела Господня.

=== 22 ===

1 Рече же Давид: се есть дом Господа Бога, и сей олтарь на всесожжения Израилю.
2 И рече Давид собрати вся пришелцы, иже на земли Израилеве, и постави каменосечцев сещи камения тесаная, да созиждется дом Божий.
3 Железо же много на гвозди дверем и вратом на спаяние уготова Давид, и меди множеству не бе числа:
4 и древам кедровым не бе числа: яко принесоша Сидоняне и Тиряне древ кедровых множество Давиду.
5 И рече Давид: Соломон сын мой детищь млад, дом же еже созидати Господеви в величество высоко, во имя и в славу во всю землю, уготовлю ему. И уготова Давид (всего) множество прежде скончания своего.
6 И призва Давид Соломона сына своего и заповеда ему, да созиждет дом Господу Богу Израилеву.
7 Рече же Давид к Соломону: чадо, мне бяше в сердцы, да созижду дом имени Господа Бога моего:
8 и бысть слово Господне ко мне, глаголющее: многи крови пролиял еси и многи брани сотворил еси, не созиждеши дому имени Моему, яко многи крови пролиял еси на землю предо Мною:
9 се, сын родится тебе, сей будет муж покоя, и упокою его от всех враг его окрест, зане Соломон имя ему, и мир и покой дам ему над Израилем во дни его:
10 той созиждет дом имени Моему, и той будет Мне в сына, и Аз буду ему во отца: и исправлю престол царства его во Израили до века:
11 ныне убо, сыне мой, будет Господь с тобою и благопоспешит, и созиждеши дом Господу Богу твоему, якоже глагола о тебе:
12 да даст же тебе премудрость и разум Господь и да укрепит тя над Израилем, еже хранити и творити закон Господа Бога твоего:
13 тогда благопоспешит, аще сохраниши творити заповеди и судбы, яже повеле Господь Моисеови, (да учит) Израиля: мужайся и крепися, не бойся, ниже устрашися:
14 и се, аз по убожеству моему уготовах на дом Господень злата талантов сто тысящ, и сребра тысяща тысящ талантов, медь же и железо, емуже несть веса, понеже множество есть, и древа и камения уготовах, и к сим да приложиши:
15 и с тобою Господь, и приложиши ко множеству творящих дела, художницы, и строителие камений, и древоделе, и всяк мудрец во всяцем деле,
16 в злате и сребре, в меди и железе несть числа: востани убо и твори, и Господь с тобою.
17 И повеле Давид всем началником Израилевым, да помогают Соломону сыну его, глаголя:
18 не Господь ли с вами? И даде вам покой окрест, зане даде в руки вашя живущих на земли, и покорена земля пред Господем и пред людьми Его:
19 ныне убо дадите сердца ваша и душы вашя еже взыскати Господа Бога вашего, и востаните и созидайте святыню Господу Богу вашему, да внесется кивот завета Господня и сосуды святыя Богови в дом созидаемый имени Господню.

=== 23 ===

1 И Давид стар и исполнен дний, и воцари Соломона сына своего вместо себе над Израилем:
2 и собра всех князей Израилевых, и священников, и левитов:
3 сочтени же быша левити, от тридесяти лет и вышше, и бысть число их по главам их, мужей тридесять и осмь тысящ:
4 от сих избрани на дела дому Господня двадесять четыри тысящы, и книгочей и судий шесть тысящ,
5 и четыри тысящы дверников, и четыри тысящы поющих Господеви во органы, ихже сотвори ко хвалению Господню.
6 И раздели их Давид на чреды сыном Левииным, Гирсону, Каафу и Мераре:
7 и Гирсону и Леадану и Семею.
8 Сынове Леадани: началник Иеиил и Зефоф и Иоиль, трие.
9 Сынове же Семеовы: Саломиф и Азаил и Арам, трие: сии началницы отечеств Леаданих.
10 И сыном Семеовым Иеф и Зизай, и Иоас и Вериа: тии сынове Семеовы четыре.
11 Бе же Иеф первый и Зизай вторый: Иоас же и Вариа не иместа многих сынов и быста в дому отечества в причтение едино.
12 Сынове Каафовы: Амврам и Иссаар, Хеврон, Озиил, четыри.
13 Сынове Амврамли: Аарон и Моисей: отлучен же бысть Аарон еже освящати Святая Святых, той и сынове его во веки, и да кадит фимиамом пред Господем, служит Ему и молится во имя Его до века.
14 Моисей же человек Божий и сынове его причтени суть в колено Левиино.
15 Сынове Моисеовы: Гирсам и Елиезер.
16 Сынове Гирсамли, Суваил началник.
17 Быша же сынове Елиезеру, Равиа началник: и не беша Елиезеру сынове инии: сынове же Равиини умножени суть зело.
18 Сынове Иссааровы, Саллумоф началник.
19 Сынове Хеврони: Иериав первый, Амариа вторый, Иазиил третий Иезекиа четвертый.
20 Сынове же Озиили: Миха первый, и Иессиа вторый.
21 Сынове Мерарины: Мооли и Муси.
22 Сынове моолиевы: Елеазар и Кис. Умре же Елеазар, и не быша ему сынове, но токмо дщери: и пояша их сынове Кисовы братия их.
23 Сынове Мусиины: Мооли и Едер и Иаримоф, трие.
24 Сии сынове Левиини по домом отечеств их, началницы отечеств их, по согляданию их, по числу имен их, по главам их, иже творяху дела служения дому Господня, от двадесяти лет и вышше.
25 Рече бо Давид: покой даде Господь Бог людем Своим Израилю, и вселися во Иерусалиме даже да века,
26 и левити не быша носяще скинию и вся сосуды ея к служению ея.
27 По повелению бо Давидову последнему есть число сыновом Левииным от двадесяти лет и вышше:
28 зане постави их под руку сыном Аароним, еже служити в дому Господни во дворех и в притворех, и во очищении всех святынь, и в делех служения дому Божия,
29 и над хлебами предложения, и над мукою пшеничною жертвы, и над пряжмами опресночными, и над сковрадою, и над печеным, и над всяким весом и мерою,
30 и еже стояти, утро хвалити и исповедатися Господеви, такожде и к вечеру,
31 и над всеми возносимыми всесожжении Господеви в субботы, и в новомесячиих, и в праздницех, по числу, по чину их выну Господеви,
32 и да сохранят стражбы скинии свидения, и стражу святилища, и стражбы сынов Аароних братий своих, да служат в дому Господни.

=== 24 ===

1 И сыном Аароним разделения: сынове Аарони: Надав и Авиуд, и Елеазар и Ифамар.
2 И умроста Надав и Авиуд прежде отца своего, и сынове не быша има: и священствова Елеазар и Ифамар, сынове Аарони.
3 И раздели их Давид, и Садок от сынов Елеазаровых, Ахимелех же от сынов Ифамаровых по сочислению их, по служению их и по домом отечеств их.
4 И обретошася сынове Елеазаровы множайшии в началники сил, нежели сынове Ифамаровы: и раздели их сыном Елеазаровым в началники в домы отечеств шестьнадесять, и сыном Ифамаровым по домом отечеств их, осмь.
5 Раздели же их по жребием между ими, понеже бяху началницы святилища и началницы Божии в сынех Елеазаровых и в сынех Ифамаровых:
6 описа же их Самаиа сын Нафанаиль писарь от левит пред царем и князи и Садоком священником и Ахимелехом сыном Авиафара, и началницы отечеств священников и левитов дому отечества, един ко Елеазару и един ко Ифамару.
7 И изыде жребий первый Иоариму, Иедию вторый,
8 Хариву третий, Сеориму четвертый,
9 Мелхию пятый, Меиамину шестый,
10 Аккосу седмый, Авии осмый,
11 Иисую девятый, Сехении десятый,
12 Елиасиву единонадесятый, Иакиму дванадесятый,
13 Оффаю тринадесятый, Иесваалу четыренадесятый,
14 Велгии пятыйнадесять, Еммиру шестыйнадесять,
15 Иефию седмыйнадесять, Афессию осмыйнадесять,
16 Феттию девятыйнадесять, и Езекиилю двадесятый,
17 Ахину двадесять первый, Гамуилу двадесять вторый,
18 Далеию двадесять третий, Иеилю двадесять четвертый.
19 Сие сочисление их по служению их входити в дом Господень по чину своему, рукою Аарона отца их, якоже повеле Господь Бог Израилев.
20 И сыном Левииным прочиим: сыном Амврамлим Соваил, сыном Соваилим Иадаиа,
21 сыном Равииным началник Иесиа,
22 сыном Иасарииным Саломоф, сыном Саломофовым Иаф:
23 сынове Иедиуа: Иериав первый, Амадиа вторый, Иазиил третий, Иекмоам четвертый.
24 Сыном Озиилим Миха, сынове Михины Самир:
25 брат Михин Исиа, сын Исиин Захариа.
26 Сынове Мерарины: Мооли и Муси, сын Озиин Вонний:
27 сынове Мерарины Озиа: сынове его Иесома и Закхур и Иовфи:
28 Моолию Елеазар (и Ифамар). Умре же Елеазар, не беша ему сынове.
29 Кису сын Кисов Иерамеил.
30 Сынове Мусины: Мооли и Едер и Еримоф. Сии сынове левитстии по домом отечеств своих.
31 Прияша же и тии жребия, якоже и братия их сынове Аарони, пред Давидом царем и Садоком и Ахимелехом и началники отечеств священнических и левитских: патриарси Аарони, якоже и братия его юнейшии.

=== 25 ===

1 И постави Давид царь и князи силы над делы сыны Асафовы и Емани и Идифумовы, иже провещаваху в гуслех и псалтирех и кимвалех, и бысть число их по главам мужей творящих дела своя.
2 Сынове Асафовы: Закхур и Иосиф, и Нафаниа и Асиил: сынове Асафовы держащеся Асафа пророка близ царя.
3 Идифуму сынове Идифумли: Годолиа и Сури, и Исеа и Семей, и Асавиа и Маттафиа, шесть по отце своем Идифуме в гусли бряцающе исповедание и хваление Господеви.
4 Еману сынове Емани: Вукиа и Мафаниа, и Озиил и Суваил, и Иеримуф и Ананиа, и Анан и Елиафа, и Годоллафий и Ромамфиезер, и Савах и Маллифий, а Офир и Мазиоф.
5 Вси сии сынове Емана бряцающаго царю в словесех Божиих, да вознесется рог. Даде же Бог Еману сынов четыренадесять и три дщери:
6 вси сии со отцем своим воспевающе в дому Божии в кимвалех и во псалтирех и гуслех, в служение дому Божия близ царя, и Асаф и Идифум, и Еман.
7 Бысть же число их со братиею их научени пению Господню и всех разумеющих (пения) двести осмьдесят и осмь.
8 Вергоша же и сии жребия чреды дневныя, по малу и по велику совершенных и учащихся.
9 И изыде жребий первый сынов его и братии его Асафу Иосифову, Годолиа: вторый иниа, сынове его и братия его дванадесять:
10 третий Закхур, сынове его и братия его дванадесять:
11 четвертый Иезрий, сынове его и братия его дванадесять:
12 пятый Нафан, сынове его и братия его дванадесять:
13 шестый Вукиа, сынове его и братия его дванадесять:
14 седмый Иериил, сынове его и братии его дванадесять:
15 осмый Иосиа, сынове его и братия его дванадесять,
16 девятый Матфаниа, сынове его и братии его дванадесять:
17 десятый Семеиа, сынове его и братия его дванадесять:
18 первыйнадесять Езриил, сынове его и братия его дванадесять:
19 вторыйнадесять Асавиа, сынове его и братия его дванадесять:
20 третийнадесять Суваил, сынове его и братии его дванадесять:
21 четвертыйнадесять Матфафиа, сынове его и братии его дванадесять:
22 пятыйнадесять Иеримуф, сынове его и братия его дванадесять:
23 шестыйнадесять Ананиа, сынове его и братия его дванадесять:
24 седмыйнадесять Иесвак, сынове его и братия его дванадесять:
25 осмыйнадесять Ананиа, сынове его и братия его дванадесять:
26 девятыйнадесять Меллифий, сынове его и братия его дванадесять:
27 двадесятый Елиафа, сынове его и братия его дванадесять:
28 двадесять первый Иефир, сынове его и братия его дванадесять:
29 двадесять вторый Годоллафий, сынове его и братия его дванадесять:
30 двадесять третий Меазоф, сынове его и братия его дванадесять:
31 двадесять четвертый Рометфиезер, сынове его и братия его дванадесять.

=== 26 ===

1 Разделение же дверников: сынове Кореовы, Моселлемиа сын Кореов от сынов Асафовых.
2 Сынове же Моселлемии: Захариа первенец и Иадиил вторый, Завадиа третий и Иафанаил четвертый,
3 Олам пятый, Ионафан шестый, Елионай седмый, Авдедом осмый.
4 Авдедому же сынове: Самиа первенец, Иозаваф вторый, Иоаф третий, Сахар четвертый, Рофануил пятый,
5 Амиил шестый, Иссахар седмый, Фелафий осмый, яко благослови его Бог.
6 Семею же сыну его рождени суть сынове первенца началницы в дому отечестем его, бяху бо сильни.
7 Сынове Семеиевы: Офни и Рафаил, и Овид и Елзавад и Ахиа, сынове сильни, Елиу и Савахиа и Исваком.
8 Вси тии от сынов Авдедомлих, сии и сынове их и братия их труждающеся крепко в делании, вси шестьдесят два Авдедому.
9 Моселлемию же сынове и братия осмьнадесять, сильнии.
10 Осе же от сынов Мерариных сынове Стрегущии начало, понеже не бысть ему первенец: и постави его отец его в началника разделения втораго:
11 Хелкиа вторый, Тавелиа третий, Захариа четвертый: вси сии сынове и братия Осины тринадесять.
12 Сии разделени суть в дверницы, да началствуют над сильными чреды, якоже и братия их служити в дому Господни.
13 И метнуша жребия на коегождо мала и велика по домом отечеств своих на каяждо врата:
14 и паде жребий сущих на востоки Селемию и Захарии. Сынове соазовы мелхии метнуша жребия, и паде жребий к северу.
15 Авдедому к югу прямо дому Есефима.
16 Во второе Осе к западу по вратех притвора восхождения, стража противу стражи.
17 Ко востоку по шести на день: к северу четыре на день: к полудни на день четыре: и к дому совета по два пременяющеся.
18 И Осе к западу по вратех притвора три, стражба противу стражбы восхождения к востоком, по шести на день, и на север по четыре, и к югу четыре, и к дому совета два пременяющеся, и к западу четыре, и к стези два пременяющеся.
19 Сия разделения дверником сыном Кореовым и сыном Мерариным.
20 Левити же братия их (беша) над сокровищи дому Господня и над сокровищи святынь.
21 Сынове Ладановы, сии сынове Герсони: Ладану началницы отечеств Ладаних, Герсону Иеиил.
22 Сынове Иеиили Земеф и Иоиль братия над сокровищи дому Господня,
23 Амвраму и Иссаару, Хеврону и Озиилу.
24 Суваил же сын Гирсама сына Моисеова настоятель над сокровищи.
25 Брату же его Елиезеру Равиа сын его, и Иосиа и Иорам, и Зехрий и Саломоф.
26 Той Саломоф и братия его над всеми сокровищи святыми, ихже освяти Давид царь и началницы отечеств, тысящницы и сотницы и вождеве силы,
27 яже взя из градов и от корыстей, и освяти я на пособление зданию дому Господня.
28 И над всеми, яже освяти Богу Самуил пророк и Саул сын Кисов, и Авенир сын Ниров и Иоав сын Саруиев, все еже освятиша рукою Саломофовою и братии его.
29 Иссаарию Хонениа и сынове его делания внешняго над Израилем, к наказанию и суждению.
30 Хеврону Асавиа и братия его сынове сильнии, тысяща и седмь сот над созиранием Израиля за Иорданом противу запада, на всякую службу Господню и на делание царево.
31 Хеврону Уриа началник Хевронитов по родом их, по отечеством, в четыредесятое лето царства Давидова сочтени суть, и обретени мужие сильни в них во Иазире Галаадитстем.
32 И братия его сынове сильнии, две тысящы седмь сот, началницы отечеств, и постави их Давид царь над Рувимом и Гадом и над половиною колена Манассиина, во всякое повеление Господне и слово царево.

=== 27 ===

1 Сынове же Израилевы но числу своему, началницы отечеств, тысящницы и сотницы и книгочии служащии царю, и на всякое слово царево по разделением, и на всякое слово входящаго и исходящаго, месяц от месяца, во вся месяцы лета разделение едино, двадесять четыре тысящы.
2 И над первым разделением в первый месяц бысть Извоаз сын Завдиилов, в разделении его двадесять четыре тысящы:
3 от сынов Фаресовых, началник всем князем воинства месяца перваго.
4 И над разделением месяца втораго Додай Екхотский и над разделением его, и Макеллоф вождь, и в разделении его двадесять четыре тысящи, князи силы.
5 Третий месяца третияго Ванеа сын Иодаев, иже священник началный, и в разделении его двадесять четыре тысящы:
6 сей Ванеа крепчайший между тридесятми, и над тридесятми: и над разделением его Завад сын его.
7 Четвертый месяца четвертаго Асаил брат Иоавль, и Завадиа сын его и братия, и в полце его двадесять четыре тысящы.
8 Пятый пятаго месяца началник Самаоф сын Иезраев, и в полце его двадесять и четыре тысящы.
9 Шестый месяца шестаго Одуиа сын Еккисов Фекуитянин, и в полце его двадесять и четыре тысящы.
10 Седмый месяца седмаго Хеллис иже от Фалуса, от сынов Ефремлих, и в полце его двадесять и четыре тысящы.
11 Осмый месяца осмаго Совохай Усафитянин, от колена Зараина, и в полце его двадесять и четыре тысящы.
12 Девятый месяца девятаго Авиезер, иже от Анафофа, от земли Вениамини, и в полце его двадесять и четыре тысящы.
13 Десятый месяца десятаго Меирай, иже от Нетофафита, от колена Зараина, и в полце его двадесять и четыре тысящы.
14 Первыйнадесять месяца первагонадесять Ванаиа, иже от Фарафона, от сынов Ефремлих и в полце его двадесять и четыре тысящы.
15 Вторыйнадесять месяца вторагонадесять Холдиа, иже от Нетофафита, от колена Гофониилева, и в полце его двадесять и четыре тысящы.
16 И над племены Израилевыми, Рувиму вождь Елиезер, сын Зехриев: Симеону Сафатиа, сын Мааха:
17 Левию Асавиа, сын Камуилев: Аарону Садок:
18 Иуде Елиав от братий Давидовых: Иссахару Амри, сын Михаилов:
19 Завулону Самаиа, сын Авдиев: Неффалиму Иеримоф, сын Озииль:
20 Ефрему Осий, сын Озазиев: полуплемени Манассиину Иоиль, сын Фадеев:
21 полуплемени Манассиину сущему в земли Галаадстей Иаддай сын Завадиин: сыном Вениаминим Иасиил, сын Авениров:
22 Дану Азариил, сын Иорамов. Сии быша началницы племеном Израилевым.
23 Не хоте же Давид счести их от двадесятилетнаго и нижае: зане рече Господь умножити Израиля, яко звезды небесныя.
24 Иоав же сын Саруиев нача сочитати люди, и не соверши: сего ради бысть гнев Божий на Израиля: и не внесеся сочисление в книгу словес царя Давида.
25 Над сокровищи же царскими бысть Асмоф сын Одиилев: и над сокровищи, иже на нивах и в селех, и в весех и в столпех, Ионафан сын Озиев:
26 и над земледелатели землю делающими Ездрай сын Хелувов:
27 и над селы Семей Армафейский: и над сокровищами виноградными Замвдиа сын Сефамиев:
28 над маслинами же и над черничием, иже бяху на полях, Валанан Гедоритянин: над сокровищи елеа Иоас:
29 над скоты же, иже пасяхуся в Сароне, Сатрай Саронитянин: и над волы, иже во юдолех, Софат сын Адаин:
30 над велблюды же Увиа Исмаилтянин: над ослы же Иадиа, иже от Марафона:
31 и над овцами Иоас Агаритин. Вси тии началницы имений Давида царя.
32 Ионафан же дядя Давидов (бысть) советник, муж мудр и книжен сый: и Иеиль сын Ахаманиев бе с сынами царевыми.
33 Ахитофел советник царев, и Хусиа первейший друг царев,
34 и по (нем) Ахитофеле бысть (близ)) Иодай сын Ванеин и Авиафар: и Иоав началный воевода царев.

=== 28 ===

1 Собра же Давид вся началники Израилевы, началники судий и колен, и вся началники полков, почредно стрегущих царя, и началники тысящей и сотней, и стражы сокровищ, и сущыя над имениями своими и над всем стяжанием царевым, и сынов своих со евнухами, и сильныя и храбрыя воинства во Иерусалим.
2 И воста Давид царь посреде собрания и рече: слышите мя, братия моя и людие мои: бысть мне на сердцы создати дом упокоения кивоту завета Господня и подножие ног Господа (Бога) нашего, и уготовах на созидание потребная:
3 Бог же рече: не созиждеши мне дому еже именовати имя Мое в нем, зане человек воин еси ты и крови пролиял еси:
4 и избра Господь Бог Израилев мене от всего дому отца моего, да буду царь над Израилем во веки, и во Иуде избра царство, и от дому Иудина дом отца моего: и от сынов отца моего во мне благоволи, еже быти ми царю над всем Израилем:
5 от сынов же моих всех, сыны бо мне многи даде Господь, избра Соломона сына моего, да седит на престоле царства Господня, над Израилем:
6 и рече мне Бог: Соломон сын твой созиждет дом Мой и двор Мой, зане того избрах Мне в сына быти, и Аз буду ему во Отца
7 и укреплю царство его даже до века, аще укрепится хранити заповеди Моя и судбы Моя, якоже и днесь:
8 ныне убо пред лицем всего собрания Господня и во ушы Бога нашего, храните и взыщите вся заповеди Господа Бога нашего, да наследите землю благу и оставите в наследие сыном вашым по вас даже до века:
9 и ныне, Соломоне, сыне мой, да знаеши Бога отец твоих и служи Ему сердцем совершенным и душевною волею, вся бо сердца испытует Господь и всяко помышление разумеет: аще взыщеши Его, обрящеттися: аще же оставиши Его, оставит тя в конец:
10 ныне убо виждь, яко избра тя Господь, да созиждеши ему дом во освящение, крепися и соверши.
11 Даде же Давид Соломону сыну своему начертание храма и домов его, и камар его, и горниц, и полагалищ внутренних, и дому очищения,
12 и подобие, еже помысли духом своим, дворов дому Господня, и всех камар окрест в сокровищих дому Господня, и влагалищ святынь,
13 и виталищ, и дневных чред иерейских и левитских, во вся дела служения дому Господня, и влагалищ служебных сосудов службы дому Господня:
14 и меру веса их златых и сребряных,
15 светилников вес даде ему и свещников.
16 Даде ему подобне вес трапезы предложения, кияждо трапезы златыя, такожде и сребряных,
17 и удиц, и возлиялниц, и фиал златых, и вес златых и сребряных, и кадилниц златых, коегождо веса:
18 и жертвенника фимиамов от злата чиста вес оказа ему, и подобие колесницы херувимов простирающих крила и осеняющих над кивотом завета Господня.
19 Вся писанная рукою Господнею даде Давид Соломону, по сущему в нем разуму дела изображения.
20 И рече Давид Соломону сыну своему: укрепляйся и мужайся и твори: не бойся, ниже страшися, зане Господь Бог мой с тобою, не отступит от тебе, ниже оставит тя, дондеже совершиши ты все дело служения дому Господня: и се, подобие храма и дому Его, и камар Его, и горниц, и полагалищ внутренних, и дому очищения, и подобие дому Господня:
21 и се, дневныя чреды иереев и левитов во всяко служение Дому Господня, и с тобою во всяцем действе, и всяк усердный в мудрости во всяцем художестве, и князи, и вси людие во вся словеса твоя.

=== 29 ===

1 И рече Давид царь ко всему собранию: Соломон сын мой, егоже избра себе Господь, юн и млад, а дело велико, занеже не человеку уготовится здание, но Господу Богу:
2 всею силою уготовах на дом Бога моего злато, сребро, медь, железо, древа, камение мраморное, и множество камений многоценных и различных, и всякое честное камение, и камений парийских много:
3 и еще внегда благоволити ми в дому Бога моего, есть у мене еже приготовах злато и сребро, и се, дах в дом Бога моего, в высоту, кроме оных, яже уготовах на дом святых:
4 три тысящи талант злата Суфирска и седмь тысящ талант сребра искушена к позлащению стен святилища,
5 идеже дело златое златом, а идеже сребряное сребром, и на всякое дело рукою художников: и кто благоволяй исполнити руку свою днесь Господу?
6 И обещаша усердно началницы отечеств и князи сынов Израилевых, и тысящницы и сотницы, и началницы дел и икономы царевы,
7 и даша на дела дому Господня злата талант пять тысящ, и златник десять тысящ, и сребра талант десять тысящ, и меди талант осмьнадесять тысящ, железа же сто тысящ талант:
8 и у нихже обретеся камение, даша во влагалище дому Господня, под руку Иеииля Герсонина.
9 И возвеселишася людие о усерднем подаянии, понеже всем сердцем приношаху Господу, и Давид царь возвеселися зело:
10 и благослови царь Давид Господа пред всем множеством, глаголя: благословен еси, Господи Боже Израилев, Отец наш, от века и до века:
11 Тебе, Господи, величество, и сила, и слава, и одоление, и исповедание, и крепость, яко Ты всеми, иже на небеси и на земли, владычествуеши: от лица Твоего трепещет всяк царь и язык: и Тебе, Господи, царство и великолепие во всех и во всяцем начале:
12 от Тебе богатство и слава, Ты над всеми началствуеши, Господи, начало всякаго начала, и в руку Твоею крепость и власть, и в руку Твоею милость, Вседержителю, возвеличити и укрепити вся:
13 и ныне, Господи, исповедаемся Тебе и хвалим имя хваления Твоего:
14 и кто аз есмь, и кто людие мои, яко возмогохом сия Тебе благовольне обещати? Твоя бо суть вся, и от твоих дахом Тебе:
15 пришелцы бо есмы пред Тобою и преселницы, якоже вси отцы наши: дние наши яко сень на земли, и несть постояния:
16 Господи Боже наш, ко всему множеству сему, еже уготовах, да созиждется дом имени святому Твоему, от руку Твоею суть, и Тебе вся:
17 и вем, Господи мой, яко Ты еси испытуяй сердца, и правду любиши: в простоте сердца моего произволих сия вся, и ныне людий Твоих, иже зде обретошася, видех с радостию Тебе произволивших (принести дары):
18 Господи Боже Авраама и Исаака и Израиля отец наших, сохрани сия в воли сердца людий Твоих во веки, и исправи сердца их к Тебе:
19 Соломону же сыну моему даждь сердце благо, да хранит заповеди Твоя и свидения Твоя и повеления Твоя, и к совершению привести здание дому Твоего.
20 И рече Давид всему собранию (людий): благословите Господа Бога нашего. И благословиша все собрание Господа Бога отец своих: и преклонше колена поклонишася Господу и царю.
21 И пожре Давид жертвы Господу, и вознесе всесожжения Богу на утрие перваго дне, телец тысящу, овнов тысящу, агнец тысящу, и возлияния их, и жертвы множество от всего Израиля.
22 И ядоша и пиша пред Господем в день той с великим веселием: и поставиша царем второе Соломона сына Давидова, и помазаша его Господу в царя, и Садока же во архиереа.
23 И седе Соломон на престоле Господни в царя, вместо Давида отца своего, и благоугоден бысть: и покорися ему весь Израиль.
24 Князи и сильнии и вси сынове царя Давида отца его повинушася ему.
25 И возвеличи Господь Соломона над всем Израилем и даде ему славу царства, еяже ни един царь име прежде его.
26 И Давид сын Иессеев царствова над всем Израилем четыредесять лет,
27 в Хевроне седмь лет, а во Иерусалиме лет тридесять три,
28 и умре в старости блазе, исполнь дний, в богатстве и славе, и воцарися Соломон сын его вместо его.
29 Прочая же словеса царя Давида первая и последняя написана суть в словесех Самуила видящаго и в словесех Нафана пророка и в словесех Гада провидящаго,
30 о всем царстве его и крепости его, и времена яже быша при нем и во Израили и во всех царствах земных.
