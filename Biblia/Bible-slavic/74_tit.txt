
== Послание апостола Павла Титу ==

=== 1 ===

1 Павел, раб Божий, Апостол же Иисус Христов, по вере избранных Божиих и разуму истины, яже по благочестию,
2 о уповании жизни вечныя, юже обетова неложный Бог прежде лет вечных,
3 яви же во времена своя слово Свое проповеданием, еже мне поручено бысть по повелению Спасителя нашего Бога:
4 Титу, присному чаду по общей вере: благодать, милость, мир от Бога Отца и Господа Иисуса Христа Спаса нашего.
5 Сего ради оставих тя в Крите, да недокончанная исправиши и устроиши по всем градом пресвитеры, якоже тебе аз повелех:
6 аще кто есть непорочен, единыя жены муж, чада имый верна, не во укорении блуда, или непокорива.
7 Подобает бо епископу без порока быти, якоже Божию строителю: не себе угождающу, (не дерзу, не напрасливу,) не гневливу, не пиянице, не биице, не скверностяжательну,
8 но страннолюбиву, благолюбцу, целомудренну, праведну, преподобну, воздержателну,
9 держащемуся вернаго словесе по учению, да силен будет и утешати во здравем учении, и противящыяся обличати.
10 Суть бо мнози непокориви, суесловцы и умом прельщени, наипаче же сущии от обрезания,
11 ихже подобает уста заграждати: иже вся домы развращают, учаще яже не подобает, сквернаго ради прибытка.
12 Рече же некто от них, свой им пророк: Критяне присно лживи, злии зверие, утробы праздныя.
13 Свидетельство сие истинно есть. Еяже ради вины обличай их нещадно, да здрави будут в вере,
14 не внимающе Иудейским баснем, ни заповедем человек отвращающихся от истины.
15 Вся убо чиста чистым: оскверненым же и неверным ничтоже чисто, но осквернися их и ум и совесть.
16 Бога исповедуют ведети, а делы отмещутся Его, мерзцы суще и непокориви и на всякое дело благое неискусни.

=== 2 ===

1 Ты же глаголи, яже подобает здравому учению:
2 старцем трезвенным быти, честным, целомудренным, здравствующым верою, любовию, терпением:
3 старицам такожде во украшении святолепным, не клеветивым, не вину многу порабощенным, доброучителным,
4 да уцеломудрят юныя, мужелюбицам быти, чадолюбицам,
5 целомудренным, чистым, домы добре правящым, благим, покаряющымся своим мужем, да не слово Божие хулится:
6 юношы такожде моли целомудрствовати.
7 О всем (же) сам себе подавая образ добрых дел, во учении независтное, честность, нетление,
8 слово здравое, незазорное. Да противный посрамится, ничтоже имея глаголати о нас укорно.
9 Рабы, своим господем повиноватися, во всем благоугодным быти, не прекословным,
10 не крадущым, но веру всяку являющым благу. Да учение Спасителя нашего Бога украшают во всем.
11 Явися бо благодать Божия спасителная всем человеком,
12 наказующи нас, да отвергшеся нечестия и мирских похотей, целомудренно и праведно и благочестно поживем в нынешнем веце,
13 ждуще блаженнаго упования и явления славы великаго Бога и Спаса нашего Иисуса Христа,
14 Иже дал есть Себе за ны, да избавит ны от всякаго беззакония и очистит Себе люди избранны, ревнители добрым делом.
15 Сия глаголи, и моли, и обличай со всяким повелением. Да никтоже тя преобидит. 

=== 3 ===

1 Воспоминай тем началствующым и владеющым повиноватися и покарятися, и ко всякому делу благу готовым быти:
2 ни единаго хулити, не сварливым быти, но тихим, всяку являющым кротость ко всем человеком.
3 Бехом бо иногда и мы несмысленни, и непокориви, и прельщени, работающе похотем и сластем различным, в злобе и зависти живуще, мерзцы (суще и) ненавидяще друг друга.
4 Егда же благодать и человеколюбие явися Спаса нашего Бога,
5 не от дел праведных, ихже сотворихом мы, но по Своей Его милости, спасе нас банею пакибытия и обновления Духа Святаго,
6 Егоже излия на нас обилно Иисус Христом, Спасителем нашим,
7 да оправдившеся благодатию Его, наследницы будем по упованию жизни вечныя.
8 (Чадо Тите,) верно слово, и о сих хощу тя извещати, да пекутся добрым делом прилежати веровавшии Богу: сия суть полезна человеком и добра.
9 Буих же стязаний и родословий и рвений и сваров законных отступай: суть бо неполезны и суетны.
10 Еретика человека по первом и вторем наказании отрицайся,
11 ведый, яко развратися таковый, и согрешает, и есть самоосужден.
12 Егда послю Артему к тебе или Тихика, потщися приити ко мне в Никополь: тамо бо судих озимети.
13 Зину законника и Аполлоса скоро предпосли, и да ничтоже им скудно будет.
14 Да учатся же и наши добрым делом прилежати в нужная требования, да не будут безплодни.
15 Целуют тя со мною сущии вси. Целуй любящыя ны в вере. Благодать со всеми вами. Аминь.
