
== Послание апостола Павла Филиппийцам ==

=== 1 ===

1 Павел и Тимофей, раби Иисус Христовы, всем святым о Христе Иисусе сущым в Филиппех, с епископы и диаконы:
2 благодать вам и мир от Бога Отца нашего и Господа Иисуса Христа.
3 Благодарю Бога моего о всей памяти вашей,
4 всегда во всяцей молитве моей за всех вас с радостию молитву мою творя,
5 о общении вашем в благовествование от перваго дне даже и доныне,
6 надеявся на сие истое, яко начный дело благо в вас совершит е даже до дне Иисус Христова:
7 якоже есть праведно мне сие мудрствовати о всех вас, за еже имети ми в сердцы вас, во узах моих и во ответе и извещении благовестия, сообщников мне благодати всех вас сущих.
8 Свидетель бо ми есть Бог, яко люблю всех вас по милости Иисус Христове:
9 и о сем молюся, да любовь ваша еще паче и паче избыточествует в разуме и во всяцем чувствии,
10 во еже искушати вам лучшая, да будете чисти и непреткновенни в день Христов,
11 исполнени плодов правды Иисус Христом, в славу и похвалу Божию.
12 Разумети же хощу вам, братие, яко яже о мне паче во успех благовествования приидоша,
13 яко узы моя явленны о Христе быша во всем судищи и в прочих всех,
14 и множайшии братия о Господе, надеявшиися о узах моих, паче дерзают без страха слово Божие глаголати.
15 Нецыи убо по зависти и ревности, друзии же и за благоволение Христа проповедают:
16 ови убо от рвения Христа возвещают нечисте, мняще печаль нанести узам моим:
17 ови же от любве, ведяще, яко во ответе благовествования лежу.
18 Что убо? Обаче всяцем образом, аще виною, аще истиною Христос проповедаемь есть, и о сем радуюся, но и возрадуюся:
19 вем бо, яко сие сбудется ми во спасение вашею молитвою и подаянием Духа Иисус Христова,
20 по чаянию и упованию моему, яко ни о единем же постыжуся, но во всяцем дерзновении, якоже всегда, и ныне возвеличится Христос в теле моем, аще животом, аще ли смертию.
21 Мне бо еже жити, Христос, и еже умрети, приобретение (есть).
22 Аще же, еже жити (ми) телом, сие мне плод дела: и что изволю, не вем.
23 Обдержимь же есмь от обою, желание имый разрешитися и со Христом быти, много паче лучше:
24 а еже пребывати во плоти, нужнейше (есть) вас ради.
25 И сие известне вем, яко буду и спребуду вам всем в ваш успех и радость веры,
26 яко да похвала ваша избыточествует о Христе Иисусе во мне, моим пришествием паки к вам.
27 Точию достойне благовествованию Христову жителствуйте, да аще пришед и видев вас, аще и не сый у вас, услышу яже о вас, яко (истиною) стоите во единем дусе, и единодушне сподвизающеся по вере Благовествования (волею),
28 и не колеблющеся ни о единем же от сопротивных: еже тем убо есть явление погибели, вам же спасения. И сие от Бога:
29 яко вам даровася, еже о Христе, не токмо еже в Него веровати, но и еже по Нем страдати,
30 тойже подвиг имуще, яков же во мне видесте и ныне слышите о мне.

=== 2 ===

1 Аще убо кое утешение о Христе, (или) аще кая утеха любве, аще кое общение духа, аще кое милосердие и щедроты,
2 исполните мою радость, да тожде мудрствуете, ту же любовь имуще, единодушни, единомудренни:
3 ничтоже по рвению или тщеславию, но смиреномудрием друг друга честию болша себе творяще.
4 Не своих си кийждо, но и дружних кийждо смотряйте.
5 Сие бо да мудрствуется в вас, еже и во Христе Иисусе:
6 Иже, во образе Божии сый, не восхищением непщева быти равен Богу:
7 но Себе умалил, зрак раба приим, в подобии человечестем быв, и образом обретеся якоже человек:
8 смирил Себе, послушлив быв даже до смерти, смерти же крестныя.
9 Темже и Бог Его превознесе и дарова Ему имя, еже паче всякаго имене,
10 да о имени Иисусове всяко колено поклонится небесных и земных и преисподних,
11 и всяк язык исповесть, яко Господь Иисус Христос в славу Бога Отца.
12 Темже, возлюбленнии мои, якоже всегда послушасте мене, не якоже в пришествии моем точию, но ныне много паче во отшествии моем, со страхом и трепетом свое спасение содевайте:
13 Бог бо есть действуяй в вас и еже хотети и еже деяти о благоволении.
14 Вся творите без роптания и размышления,
15 да будете неповинни и цели, чада Божия непорочна посреде рода строптива и развращена, в нихже являетеся якоже светила в мире,
16 слово животно придержаще, в похвалу мне в день Христов, яко не вотще текох, ни вотще трудихся.
17 Но аще и жрен бываю о жертве и службе веры вашея, радуюся и сорадуюся всем вам:
18 такожде и вы радуйтеся и сорадуйтеся мне.
19 Уповаю же о Господе Иисусе Тимофеа вскоре послати к вам, да и аз благодушствую, уведев яже о вас.
20 Ни единаго бо имам равнодушна, иже приснее о вас попечется:
21 вси бо своих си ищут, (а) не яже Христа Иисуса.
22 Искусство же его знаете, зане якоже отцу чадо, со мною поработал в благовестии.
23 Сего же убо уповаю послати абие, повнегда увем яже о мне.
24 Надеюся же о Господе, яко и сам скоро прииду к вам.
25 Потребнее же возмнех Епафродита брата и споспешника и своинника моего, вашего же посланника и служителя потребе моей, послати к вам,
26 понеже желанием желаше видети всех вас, и тужаше, зане слышасте, яко боле.
27 Ибо боле близ смерти: но Бог помилова его, не его же токмо, но и мене, да не скорбь на скорбь прииму.
28 Скорее убо послах его, да видевше его паки, возрадуетеся, и аз безпечален пребуду.
29 Приимите убо его о Господе со всякою радостию, и таковыя честны имейте,
30 зане за дело Христово даже до смерти приближися, понудив себе вседушно, да исполнит ваше лишение службы яже ко мне.

=== 3 ===

1 Прочее же, братие моя, радуйтеся о Господе. Таяжде (бо) писати вам, мне убо неленостно, вам же твердо.
2 Блюдитеся от псов, блюдитеся от злых делателей, блюдитеся от сечения:
3 мы бо есмы обрезание, иже духом Богу служим и хвалимся о Христе Иисусе, а не в плоти надеемся:
4 ибо и аз имею надеяние такожде во плоти. Аще кто ин мнит надеятися во плоти, аз паче,
5 обрезан осмодневно, от рода Израилева, колена Вениаминова, Евреин от Еврей, по закону фарисей,
6 по ревности гоних Церковь Божию, по правде законней быв непорочен.
7 Но яже ми бяху приобретения, сия вмених Христа ради тщету.
8 Но убо вменяю вся тщету быти за превосходящее разумение Христа Иисуса Господа моего, Егоже ради всех отщетихся, и вменяю вся уметы быти, да Христа приобрящу
9 и обрящуся в Нем, не имый моея правды, яже от закона, но яже верою (Иисус) Христовою, сущую от Бога правду в вере:
10 яко разумети Его, и силу воскресения Его, и сообщение страстей Его, сообразуяся смерти Его,
11 аще како достигну в воскресение мертвых.
12 Не зане уже достигох, или уже совершихся: гоню же, аще и постигну, о немже и постижен бых от Христа Иисуса.
13 Братие, аз себе не у помышляю достигша: едино же, задняя убо забывая, в предняя же простираяся,
14 со усердием гоню, к почести вышняго звания Божия о Христе Иисусе.
15 Елицы убо совершенни, сие да мудрствуим: и еже аще ино что мыслите, и сие Бог вам открыет.
16 Обаче в неже достигохом, тоже да мудрствуем и темже правилом жителтвуем.
17 Подобни ми бывайте, братие, и смотряйте тако ходящыя, якоже имате образ нас.
18 Мнози бо ходят, ихже многажды глаголах вам, ныне же и плачя глаголю, враги креста Христова:
19 имже кончина погибель, имже бог чрево, и слава в студе их, иже земная мудрствуют.
20 Наше бо житие на небесех есть, отонудуже и Спасителя ждем, Господа (нашего) Иисуса Христа,
21 Иже преобразит тело смирения нашего, яко быти сему сообразну телу славы Его, по действу еже возмогати Ему и покорити Себе всяческая.

=== 4 ===

1 Темже, братие моя возлюбленная и вожделенная, радосте и венче мой, тако стойте о Господе, возлюбленнии.
2 Еводию молю и Синтихию молю тожде мудрствовати о Господе:
3 ей, молю и тебе, супружниче присный, споспешествуй им, яже во благовествовании сподвизашася со мною и с Климентом и с прочими споспешники моими, ихже имена в книгах животных.
4 Радуйтеся всегда о Господе: и паки реку: радуйтеся.
5 Кротость ваша разумна да будет всем человеком. Господь близ.
6 Ни о чемже пецытеся, но во всем молитвою и молением со благодарением прошения ваша да сказуются к Богу:
7 и мир Божий, превосходяй всяк ум, да соблюдет сердца ваша и разумения ваша о Христе Иисусе.
8 Прочее же, братие (моя), елика суть истинна, елика честна, елика праведна, елика пречиста, елика прелюбезна, елика доброхвальна, аще кая добродетель и аще кая похвала, сия помышляйте.
9 Имже и научистеся, и приясте, и слышасте, и видесте во мне, сия творите: и Бог мира будет с вами.
10 Возрадовахся же о Господе вельми, яко уже когда воспомянусте пещися о мне: понеже и печастеся, но непогодным временем обдержастеся.
11 Не яко по скудости глаголю: аз бо навыкох, в нихже есмь, доволен быти:
12 вем и смиритися, вем и избыточествовати: во всем и во всех навыкох, и насыщатися и алкати, и избыточествовати и лишатися.
13 Вся могу о укрепляющем мя (Иисусе) Христе.
14 Обаче добре сотвористе, сприобщившеся печали моей.
15 Весте же и вы, Филипписиане, яко в начале благовествования, егда изыдох от Македонии, ни едина ми церковь общевася в слово даяния и приятия, точию вы едини:
16 яко и в Солунь и единою и дващи в требование (мое) посласте ми.
17 Не яко ищу даяния, но ищу плода множащагося в слово ваше.
18 Приях же вся и избыточествую: исполнихся, приемь от Епафродита посланная от вас, воню благоухания, жертву приятну, благоугодну Богу.
19 Бог же мой да исполнит всякое требование ваше по богатству Своему в славе, о Христе Иисусе.
20 Богу же и Отцу нашему слава во веки веков. Аминь.
21 Целуйте всякаго свята о Христе Иисусе. Целуют вы сущая со мною братия.
22 Целуют вы святии вси, паче же иже от кесарева дому.
23 Благодать Господа нашего Иисуса Христа со всеми вами. Аминь.
