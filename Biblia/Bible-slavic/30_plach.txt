
== Книга плач Иеремии ==

=== 1 ===

И бысть, повнегда в плен отведен бе Израиль, и Иерусалим опустошен бяше, сяде Иеремиа пророк плачущь, и рыдаше рыданием сим над Иерусалимом и глаголаше:
1 Алеф. Како седе един град умноженный людьми: бысть яко вдовица, умноженный во языцех, владяй странами бысть под данию.
2 Беф. Плачя плакася в нощи, и слезы его на ланитех его, и несть утешаяй его от всех любящих его: вси дружащиися с ним отвергошася его, быша ему врази.
3 Гимель. Преселися Иуда ради смирения своего и ради множества работы своея: седе во языцех, не обрете покоя. Вси гонящии его постигнуша и среде стужающих ему.
4 Далеф. Путие Сиони рыдают, яко несть ходящих по них в праздник, вся врата его разорена, жерцы его воздыхают, девицы его ведомы, и сам огорчеваемь в себе.
5 Ге. Быша стужающии ему во главу, и врази его угобзишася, яко Господь смири его за множество нечестия его: младенцы его отидоша пленени пред лицем стужающаго.
6 Вав. И отяся от дщере Сиони вся лепота ея: быша князи ея яко овни не имущии пажити, и хождаху не с крепостию пред лицем гонящаго.
7 Заин. Помяну Иерусалим дни смирения своего и отриновений своих, вся вожделения своя, яже имеяше от дний первых, егда падоша людие его в руце стужающаго, и не бе помагающаго ему: видевше врази его посмеяшася о преселении его.
8 Иф. Грехом согреши Иерусалим, того ради в мятеж бысть: вси славящии его смириша и, видеша бо срам его: сей же стенящь обратися вспять.
9 Теф. Нечистота его пред ногама его, не помяну последних своих и низведеся пречудно: несть утешаяй его. Виждь, Господи, смирение мое, яко возвеличися враг.
10 Иод. Руку свою простре стужаяй на вся вожделенная его, виде бо языки вшедшыя во святыню свою, имже повелел еси не входити во церковь Твою.
11 Каф. Вси людие его воздыхающе ищут хлеба: даша вожделенная своя за пищу, еже бы обратити душу. Виждь, Господи, и призри, яко бых безчестен.
12 Ламед. Вси, иже к вам проходящии путем, обратитеся и видите, аще есть болезнь, яко болезнь моя, яже бысть: глаголавый о мне смири мя Господь в день гнева ярости Своея.
13 Мем. С высоты Своея посла огнь, в кости моя сведе его: простре сеть ногама моима, обрати мя вспять, даде мя Господь в погубление, весь день болезнующа.
14 Нун. Бдяше на нечестия моя, в руку моею сплетошася: взыдоша на выю мою, изнеможе крепость моя, яко даде Господь в руце мои болезни, не возмогу стати.
15 Самех. Отя вся крепкия моя Господь от среды мене, призва на мя время, еже сокрушити избранныя моя: точило истопта Господь девице, дщери Иудине: о сих аз плачу.
16 Аин. Очи мои излиясте воду, яко удалися от мене утешаяй мя, возвращаяй душу мою: погибоша сынове мои, яко возможе враг.
17 Фи. Возде руце свои Сион, несть утешаяй его. Заповеда Господь на Иакова, окрест его врази его: бысть Иерусалим яко осквернена кровоточением в них.
18 Цади. Праведен есть Господь, яко уста Его огорчих. Слышите убо, вси людие, и видите болезнь мою: девицы моя и юноты отидоша в плен.
19 Коф. Позвах любители моя, и тии прельстиша мя: жерцы мои и старцы мои во граде оскудеша, яко взыскаша пищи себе, да укрепят душы своя, и не обретоша.
20 Реш. Виждь, Господи, яко скорблю, утроба моя смятеся во мне, и превратися сердце мое, яко горести исполнихся: отвне обезчади мене мечь, аки смерть в дому.
21 Шин. Слышаша убо, яко воздыхаю аз, несть утешающаго мя. Вси врази мои слышаша злая моя и порадовашася, яко Ты сотворил еси: привел еси день, призвал еси время, и будут подобни мне.
22 Фав. Да приидет вся злоба их пред лице Твое, и отреби их, якоже сотвориша отребление о всех гресех моих, яко многа суть стенания моя, и сердце мое скорбит. 

=== 2 ===

1 Алеф. Како омрачи во гневе Своем Господь дщерь Сионю: сверже с небесе на землю славу Израилеву, и не помяну подножия ногу Своею в день гнева и ярости Своея.
2 Беф. Погрузи Господь и не пощаде: вся красная Иаковля разори яростию Своею, твердыни дщере Иудины изверже на землю, оскверни царя ея и князи ея,
3 гимель. Сокруши во гневе ярости Своея весь рог Израилев, обрати вспять десницу его от лица врага, разжже во Иакове яко огнь пламы, и потреби вся окрест,
4 далеф. Напряже лук Свой яко ратник противный, утверди десницу Свою яко супостат и изби вся красная очию моею во селениих дщере Сиони, излия яко огнь ярость Свою.
5 Ге. Бысть Господь аки враг, погрузи Израиля, погрузи вся домы его, разсыпа вся стены его и умножи дщери Иудине смирена и смирену,
6 вав. И разверзе аки виноград селение Свое, разсыпа праздники Его: забы Господь, яже сотвори в Сионе праздники и субботы, и озлоби прещением гнева Своего царя и князя и жерца.
7 Заин. Отрину Господь жертвенник Свой, оттрясе святыню Свою, сокруши рукою вражиею стену забралов его: глас даша в дому Господни яко в день праздника.
8 Иф. Обратися Господь разсыпати стену дщере Сиони: протяже меру, не отврати руки Своея от попрания: и сетова предградие, и ограда вкупе изнеможе.
9 Теф. Врастоша в землю врата ея, погуби и сокруши вереи ея, царя ея и князи ея во языцех, несть закона, и пророцы ея не видеша видения от Господа.
10 Иод. Седоша на земли, умолкоша старейшины дщере Сиони, посыпаша персть на главы своя, препоясашася во вретища, низведоша в землю старейшин дев Иерусалимских.
11 Каф. Оскудеша очи мои в слезах, смутися сердце мое, излияся на землю слава моя о сокрушении дщере людий моих, внегда оскуде младенец и ссущий на стогнах градских.
12 Ламед. Матерем своим рекоша: где пшеница и вино? Внегда разслабленым быти им, яко язвеным на стогнах градских, егда изливахуся души их в лоно матерей их.
13 Мем. Что ти засвидетелствую? Или что уподоблю тебе, дщи Иерусалимля? Кто тя спасет и кто тя утешит, девице, дщи Сионя? Яко возвеличися чаша сокрушения твоего, кто тя изцелит?
14 Нун. Пророцы твои видеша тебе суетная и безумие и не открыша о неправде твоей, еже возвратити пленение твое, и видеша тебе словеса суетная и изриновения.
15 Самех. Восплескаша рукама о тебе вси минующии путем, позвиздаша и покиваша главою своею о дщери Иерусалимли, рекуще: сей ли град, венец славы, веселие всея земли?
16 Аин. Отверзоша на тя уста своя вси врази твои, позвиздаша и поскрежеташа зубы своими и реша: поглотим ю: обаче сей день, егоже чаяхом, обретохом его, видехом.
17 Фи. Сотвори Господь, яже помысли, сконча словеса Своя, яже заповеда от дний первых: разори и не пощаде, и возвесели о тебе врага, вознесе рог стужающаго ти.
18 Цади. Возопи сердце их ко Господу, стены дщере Сиони да излиют якоже водотеча слезы день и нощь: не даждь покоя себе, и да не умолкнет зеница очию твоею.
19 Коф. Востани, поучися в нощи в начале стражбы твоея, пролий яко воду сердце твое пред лицем Господним, воздвигни к Нему руце твои о душах младенец твоих, разслабленых гладом в начале всех исходов.
20 Реш. Виждь, Господи, и призри, кого еси отребил сице? Еда снедят жены плод утробы своея? Отребление сотвори повар, избиют ли младенцев ссущих сосцы? Убиеши ли во святыни Господни жерца и пророка?
21 Шин. Успоша на исходищих отрок и старец: девицы моя и юноты мои отидоша в плен, мечем и гладом избил еси, в день гнева Твоего сварил еси, не пощадел.
22 Фав. Призвал еси яко день праздника пришелствия моя окрест, и не бысть в день гнева Господня уцелевый и оставыйся, яко сотворих возмощи и умножих враги моя вся.

=== 3 ===

1 Алеф. Аз муж видя нищету (мою) в жезле ярости Его на мя:
2 поят мя и отведе мя во тму, а не во свет.
3 Обаче на мя обрати руку Свою весь день,
4 беф. Обетши плоть мою и кожу мою, кости моя сокруши:
5 согради на мя и объя главу мою и утруди,
6 в темных посади мя, якоже мертвыя века:
7 гимель. Согради на мя, и не изыду, отяготи оковы моя,
8 и егда воскричу и возопию, загради молитву мою:
9 возгради пути моя, загради стези моя, возмяте.
10 Далеф. Бысть яко медведь ловяй, (приседяй ми) яко лев в сокровенных,
11 гна отступившаго, и упокои мя, положи мя погибша:
12 напряже лук Свои, и постави мя яко знамение на стреляние,
13 ге. Пусти в лядвия моя стрелы тула Своего.
14 Бых в смех всем людем моим, песнь их весь день.
15 Насыти мя горести, напои мя желчи
16 вав. И изя каменем зубы моя, напита мя пепелом
17 и отрину от мира душу мою. Забых благоты
18 и рех: погибе победа моя и надежда моя от Господа.
19 Заин. Помяни нищету мою и гонение мое.
20 Горесть и желчь мою помяну, и стужит во мне душа моя.
21 Сия положу в сердцы моем, сего ради потерплю.
22 Иф. Милость Господня, яко не остави мене, не скончашася бо щедроты Его: пребываяй во утриих, помилуй, Господи, яко не погибохом, не скончашася бо щедроты Твоя.
23 Новая во утриих, многа есть вера Твоя.
24 Часть моя Господь, рече душа моя: сего ради пожду Его.
25 Теф. Благ Господь надеющымся Нань:
26 души ищущей Его благо (есть), и надеющейся с молчанием спасения Божия.
27 Благо есть мужу, егда возмет ярем в юности своей:
28 иод. Сядет на едине и умолкнет, яко воздвигну на ся:
29 положит во прахе уста своя, негли како будет надежда:
30 подаст ланиту свою биющему, насытится укоризн.
31 Каф. Яко не во век отринет Господь,
32 яко смиривый помилует по множеству милости Своея,
33 не отрину от сердца Своего и смири сыны мужеския.
34 Ламед. Еже смирити под нозе его вся узники земныя,
35 еже уклонити суд мужа пред лицем Вышняго,
36 осудити человека, внегда судитися ему, Господь не рече.
37 Мем. Кто есть той, иже рече, и быти, Господу не повелевшу?
38 Из уст Вышняго не изыдет зло и добро.
39 Что возропщет человек живущь, муж о гресе своем?
40 Нун. Изыскася путь наш и испытася, и обратимся ко Господу.
41 Воздвигнем сердца наша с руками к Богу высокому на небеси.
42 Мы согрешихом и нечествовахом, сего ради не помиловал еси:
43 самех. Покрыл еси яростию и отгнал еси нас, убил и не пощадел еси:
44 покрылся еси облаком, да не дойдет к Тебе молитва,
45 сомжити очи мои и отринути, положил еси нас посреде людий.
46 Аин. Отверзоша на ны уста своя вси врази наши.
47 Страх и ужас бысть нам, надмение и сокрушение:
48 исходища водная излиет око мое о сокрушении дщере людий моих.
49 Фи. Око мое погрязну: и не умолкну, еже не быти ослаблению,
50 дондеже приклонится и увидит Господь с небесе.
51 Око мое закрывается о души моей, паче всех дщерей града.
52 Цади. Ловяще уловиша мя яко врабия врази мои туне:
53 умориша в рове жизнь мою и возложиша на мя камень.
54 Возлияся вода выше главы моея: рех: отриновен есмь.
55 Коф. Призвах имя Твое, Господи, из рова преисподняго:
56 глас мой услышал еси: не покрый ушес Твоих на мольбу мою:
57 на помощь мою приближился еси, в день, в оньже призвах Тя, рекл ми еси: не бойся.
58 Реш. Судил еси, Господи, прю души моея, избавил еси жизнь мою:
59 видел еси, Господи, смятения моя, разсудил еси суд мой:
60 веси все отмщение их и вся помышления их на мя.
61 Шин. Слышал еси укоризны их, вся советы их на мя,
62 устне востающих на мя и поучение их на мя весь день,
63 седение их и востание их: призри на очи их.
64 Фав. Воздаси им, Господи, воздаяние по делом руку их:
65 воздаси им заступление, сердца моего труд.
66 Ты их проженеши во гневе и потребиши их под небесем, Господи.

=== 4 ===

1 Алеф. Како потемне злато, изменися сребро доброе: разсыпашася камыцы святыни в начале всех исходов.
2 Беф. Сынове Сиони честнии, одеянии златом чистым, како вменишася в сосуды глиняны, дела рук скудельничих.
3 Гимель. Еще же змиеве обнажиша сосцы, воздоиша скимни их дщерей людий моих в неизцеление, якоже птица во пустыни.
4 Далеф. Прильпе язык ссущаго к гортани его в жажди, младенцы просиша хлеба, и несть им разломляющаго.
5 Ге. Ядуще сладостная погибоша во исходех, питаемии на багряницах одеяшася в гной.
6 Вав. И возвеличися беззаконие дщере людий моих паче беззакония Содомска, превращенныя во окомгновении, и не поболеша о ней руками.
7 Заин. Очистишася назорее ея паче снега и просветишася паче млека, чермни быша, паче камене сапфира усечение их.
8 Иф. Потемне паче сажи вид их, не познани быша во исходех: прильпе кожа их костем их, изсхоша, быша яко древо.
9 Теф. Лучше быша язвении мечем, нежели погублени гладом: сии бо истлеша от неплодности земли.
10 Иод. Руце жен милосердых свариша дети своя, быша в ядь им, в сокрушении дщере людий моих.
11 Каф. Сконча Господь ярость Свою, излия ярость гнева Своего и возжже огнь в Сионе, и пояде основания его.
12 Ламед. Не вероваша царие земстии и вси живущии во вселенней, яко внидет враг и стужаяй сквозе врата Иерусалимская,
13 мем. Ради грех пророков его и неправд жерцев его, проливающих кровь праведну посреде его.
14 Нун. Поколебашася бодрии его на стогнах, осквернишася в крови, внегда немощи им, прикоснушася одежд своих.
15 Самех. Отступите от нечистых, призовите их: отступите, отступите, не прикасайтеся, яко возжгошася и восколебашася: рцыте во языцех: не приложат, еже обитати (с ними).
16 Аин. Лице Господне часть их, не приложит призрети на них: лица жреческа не устыдешася, старых не помиловаша.
17 Фи. Еще сущым нам оскудеша очи наши, на помощь нашу всуе смотрящым нам, внегда надеяхомся на язык не спасающь.
18 Цади. Уловиша малых наших еже не ходити на стогнах наших, приближися время наше, исполнишася дние наши, настоит конец наш.
19 Коф. Скорейшии быша гонящии ны паче орлов небесных, на горах гоняху нас, в пустыни приседоша нам.
20 Реш. Дух лица нашего, помазанный Господь ят бысть в растлениих их, о немже рехом: в сени его поживем во языцех.
21 Шин. Радуйся и веселися, дщи Идумейска, живущая на земли, и на тебе приидет чаша Господня, и упиешися и излиеши.
22 Фав. Скончася беззаконие твое, дщи Сионя, не приложит ктому преселити тя: посетил есть беззакония твоя, дщи Едомля, откры нечестия твоя.

=== 5 ===

1 Молитва Иеремии пророка. Помяни, Господи, что бысть нам: призри и виждь укоризну нашу:
2 достояние наше обратися к чуждим и домы нашя ко иноплеменником:
3 сири быхом, несть отца, матери нашя яко вдовы.
4 Воду нашу за сребро пихом, дрова наша за цену куповахом:
5 на выя нашя гоними быхом, трудихомся, не почихом.
6 Египет даде руку, Ассур в насыщение их.
7 Отцы наши согрешиша, и несть их, мы же беззакония их подяхом.
8 Раби обладаша нами, избавляющаго несть от руку их.
9 В душах наших носихом хлеб наш, от лица меча в пустыни.
10 Кожа наша аки пещь обгоре, разседошася от лица бурей глада.
11 Жен в Сионе смириша, девиц во градех Иудиных.
12 Князи в руках их повешени быша, старейшины не прославишася.
13 Избраннии плачь подяша, и юноши в кладе изнемогоша.
14 И старцы от врат оскудеша, избраннии от песней своих умолкоша.
15 Разсыпася радость сердец наших, обратися в плачь лик наш,
16 спаде венец со главы нашея: горе нам, яко согрешихом.
17 О сем смутися сердце наше, о сем померкнуша очи наши.
18 На горе Сионе, яко погибе, лисицы ходиша.
19 Ты же, Господи, во веки вселишися, престол Твой в род и род.
20 Вскую во веки забываеши нас, оставиши ли нас в продолжение дний?
21 Обрати ны, Господи, к Тебе, и обратимся, и вознови дни нашя якоже прежде.
22 Яко отревая отринул еси нас, разгневался еси на ны зело.
