
== Книга пророка Варуха ==

=== 1 ===

1 Сия словеса книги, юже написа Варух сын Нириин, сына Маасеева, сына Седекиина, сына Асадеева, сына Хелкиина в Вавилоне,
2 в пятое лето, в седмый день месяца, во время, в неже взяша Халдее Иерусалим и пожгоша его огнем.
3 И прочте Варух словеса книги сея во ушы Иехонии сына Иоакима царя Иудина и во ушы всех людий приходящих ко книзе,
4 и во ушы сильных и сынов царских и во ушы старейшин, и во ушы всех людий от мала и до велика их, всех живущих в Вавилоне при реце Суд.
5 И плакахуся, и постяхуся, и моляхуся молитвами пред Господем,
6 и собраша сребро, якоже когождо можаше рука,
7 и послаша во Иерусалим ко Иоакиму жерцу великому, сыну Хелкиину сына Саломля и ко жерцем и ко всем людем, иже обретошася с ним во Иерусалиме,
8 внегда взя сосуды храма Господня изнесеныя от храма возвратити на землю Иудину, в десятый день месяца Сиван, сосуды сребряны, яже сотвори Седекиа сын Иосиин царь Иудин,
9 повнегда пресели Навуходоносор царь Вавилонский Иехонию и князи, и узники и сильныя и люди земли от Иерусалима, и введе я (связаны) в Вавилон.
10 И рекоша: се, послахом к вам сребро, да купите на сребре всесожжения за грех и фимиам, и сотворите жертву и вознесите на жертвенник Господа Бога нашего,
11 и молитеся за житие Навуходоносора царя Вавилонскаго и за житие Валтасара сына его, да будут дние их, якоже дние небеснии, на земли.
12 И да даст Господь крепость нам и да просветит очи наши, и да живем под сению Навуходоносора царя Вавилонска и под сению Валтасара сына его, да работаем им дни многи и обрящем благодать пред ними.
13 И молитеся за нас ко Господеви Богу нашему, яко согрешихом Господеви Богу нашему, и не отвратися ярость Господня и гнев Его от нас до сего дне.
14 И прочтите книгу сию, юже послахом к вам, исповедати в дому Господни в день праздника, во дни годовыя,
15 и да речете: Господу Богу нашему правда, а нам стыдение лиц, якоже день сей, человеку Иудину и живущым во Иерусалиме,
16 и царем нашым и князем нашым, и жерцем нашым и пророком нашым и отцем нашым:
17 понеже согрешихом пред Господем
18 и не покорихомся Ему и не послушахом гласа Господа Бога нашего ходити в повелениих Его, яже даде пред лицем нашим.
19 От дне, в оньже изведе Господь отцы нашя от земли Египетски, и до сего дне бехом не покаряющеся Господеви Богу нашему и отметахомся, еже не послушати гласа Его.
20 И прильпе к нам зло и клятва, юже сочини Господь Моисею отроку Своему в день, в оньже изведе Господь отцы нашя от земли Египетския, дати нам землю кипящую млеком и медом, якоже день сей.
21 И не послушахом гласа Господа Бога нашего по всем словесем пророческим, яже посла к нам,
22 и хождахом кийждо нас по разуму сердца своего злаго работати богом инем, творити злая пред очима Господа Бога нашего.

=== 2 ===

1 И устави Господь слово Свое, еже глагола на нас и на судий наших, судивших во Израили, и на цари нашя и на князи нашя, и на всякаго человека Израилева и Иудина,
2 навести на ны зло велие, еже не сотворися под всем небесем, якоже сотворися во Иерусалиме, по писанным в законе Моисеове,
3 еже ясти нам плоть человеческу сына своего и плоть человеческу дщере своея.
4 И даде я подручны всем царствам, яже окрест нас, на укоризну и в непрохождение во всех людех, иже окрест нас, аможе их разсея Господь.
5 И быхом во исподи, а не в верху, яко согрешихом Господеви Богу нашему, не слушающе гласа Его.
6 Господеви Богу нашему правда, нам же и отцем нашым стыдение лиц, якоже день сей.
7 Иже глагола Господь на нас вся злая, сия приидоша на ны,
8 зане не молихомся лицу Господню, еже отвратитися комуждо от мыслей сердца своего злаго.
9 И убудися Господь о злобах и наведе на нас сия, (яже постигоша ны,) яко праведен Господь во всех делех Своих, яже заповеда нам.
10 И не послушахом гласа Его ходити в повелениих Его, яже даде пред лицем нашим.
11 И ныне, Господи Боже Израилев, иже извел еси люди Твоя из земли Египетския рукою крепкою и мышцею высокою, знамении и чудесы и силою великою, и сотворил еси Себе имя, якоже день сей,
12 согрешихом, нечествовахом, неправдовахом, Господи Боже наш, во всех оправданиих Твоих.
13 Да отвратится убо от нас ярость Твоя, яко остася нас мало во языцех, аможе разсеял ны еси.
14 Услыши, Господи, молитву нашу и прошение наше, и избави нас Тебе ради, и даждь нам благодать пред лицем преселивших нас:
15 да увесть вся земля, яко Ты Господь Бог наш, и яко имя Твое призвася на Израили и на племени его.
16 Господи, призри из дому святаго Твоего на нас и вонми нам, и приклони ухо Твое и услыши нас.
17 Отверзи, Господи, очи Твои и виждь, яко не умершии, иже во аде, ихже взяся дух их от утроб их, воздадят Тебе славу и оправдание Господеви:
18 но душа сетующая о величестве зла, иже ходит слячен и боляй, и очи оскудевающии, и душа алчущая воздадят Тебе славу и правду, Господи!
19 Яко не по оправданием отец наших, ни царей наших (изливаем молитвы) мы, и предлагаем молитвы нашя пред лицем Твоим, Господи Боже наш!
20 Яко послал еси ярость Твою и гнев Твой на нас, якоже глаголал еси рукою отрок Твоих пророк, глаголя:
21 тако рече Господь: приклоните рамена ваша и послужите царю Вавилонскому, и седите на земли, юже дах отцем вашым:
22 и аще не послушаете гласа Господня, еже работати царю Вавилонску, оскудение сотворю из градов Иудиных и внеуду Иерусалима,
23 и отиму (от вас) глас веселия и глас радования, глас жениха и глас невесты, и будет вся земля в непрохождение от живущих.
24 И не послушахом гласа Твоего служити царю Вавилонску: и уставил еси словеса Твоя, яже глаголал еси рукою отрок Твоих пророков, еже изнести кости царей наших и кости отец наших от места их.
25 И се, суть извержены зною дневному и студени нощней, и изомроша болезньми злыми, гладом и мечем и затчением.
26 И положил еси дом Твой, в немже наречеся имя Твое, якоже день сей, злобы ради дому Израилева и дому Иудина.
27 И сотворил еси в нас, Господи Боже наш, по всей тихости Твоей и по всем щедротам Твоим великим,
28 якоже глаголал еси рукою раба Твоего Моисеа в день, в оньже заповедал еси ему вписати закон Твой пред сыны Израилевыми, глаголя:
29 аще не послушаете гласа Моего, множество сие великое и многое обратится в мал язык во языцех, аможе Аз разсею я:
30 разумех бо, яко не имут послушати Мене, яко людие жестоковыйни суть, и обратятся к сердцу своему на земли преселения своего,
31 и уведят, яко Аз Господь Бог их: и дам им сердце, (и уразумеют,) и ушы, и услышат,
32 и похвалят Мя на земли преселения своего, и помянут имя Мое,
33 и обратятся от хребта своего жестокаго и от злоб своих, яко помянут путь отец своих согрешивших пред Господем:
34 и возвращу я на землю, еюже кляхся отцем их, Аврааму и Исааку и Иакову, и возобладают ею: и умножу я, и не умалятся:
35 и уставлю им завет вечен, еже быти Мне им в Бога, и тии будут Мне людие: и не подвигну ктому людий Моих Израиля и земли, юже дах им.

=== 3 ===

1 Господи Вседержителю, Боже Израилев, душа в тесноте и дух в стужении возопи к Тебе:
2 услыши, Господи, и помилуй, яко еси Бог милосерд, и помилуй нас, яко согрешихом пред Тобою:
3 яко Ты пребываяй во век, мы же погибающии во век.
4 Господи Вседержителю, Боже Израилев, услыши молитву умерших Израилевых и сынов согрешивших пред Тобою, иже не послушаша гласа Господа Бога своего, и прильпоша нам злая.
5 Не помяни неправд отец наших, но помяни руку Твою и имя Твое в сие время,
6 яко Ты Господь Бог наш, и похвалим Тя, Господи:
7 яко того ради дал еси страх Твой в сердце наше, еже призывати имя Твое, и похвалим Тя во преселении нашем, яко отвратихом от сердца нашего всю неправду отец наших согрешивших пред Тобою.
8 Се, мы днесь во преселении нашем, аможе ны разсыпал еси на укоризну и на клятву и на удержание, по всем неправдам отец наших, иже отступиша от Тебе, Господи Боже наш.
9 Слыши, Израилю, заповеди живота, внуши разумети смышление.
10 Что есть, Израилю? Что яко еси на земли вражии? Обетшал еси на земли чуждей, осквернился еси с мертвыми,
11 вменился еси с сущими во аде,
12 оставил еси источника премудрости.
13 Аще бы путем Божиим ходил еси, жил бы в мире во время вечное.
14 Научися, где есть смышление, где есть крепость, где есть мудрость? Еже разумети купно, где есть долгожитие и жизнь, где есть свет очес и мир?
15 Кто обрете место ея, и кто вниде в сокровища ея?
16 Где суть князи язычестии и владеющии зверьми сущими на земли, играющии птицами небесными
17 и хранящии злато и сребро, на неже уповаша человецы, и несть конца стяжанию их?
18 Яко делающии сребро и пекущиися, и несть изобретения дел их.
19 Погибоша и во ад снидоша, и инии вместо их восташа.
20 Юнейшии видеша свет и вселишася на земли, пути же хитрости не уведеша,
21 ни разумеша стезь ея, ниже прияша ея сынове их, от пути своего далече быша.
22 И не слышася в Ханаане, ниже явися во Фемане:
23 сынове Агарини взыскующии разума, иже на земли, купцы Мерани и Фемани, и баснословцы и взыскателие разума, пути премудрости не уведеша, ниже помянуша стезь ея.
24 О, Израилю, коль велик дом Божий и пространно место селения его!
25 Велико и не имать конца, высоко и безмерно.
26 Тамо быша исполини именитии, бывшии исперва зело велицы, умеюще воевати.
27 Не сих избра Бог, ни пути хитростнаго даде им,
28 и погибоша, занеже не имеша мудрости, погибоша за безсоветие свое.
29 Кто взыде на небо, и взя ю, и снесе ю от облак?
30 Кто прейде на ону страну моря, и обрете ю, и возмет ю за злато избранно?
31 Несть ведущаго путь ея, ни помышляющаго стезь ея:
32 но Ведый вся весть ю, изобрете ю смыслом Своим: Сотворивый землю в вечное время наполни ю скотом двоножным и четвероножным.
33 Посылаяй свет, и идет: призва его, и послуша Его со трепетом.
34 Звезды же возсияша во хранилищих своих и возвеселишася.
35 Призва я, и рекоша: приидохом: возсияша с веселием Сотворшему я.
36 Сей Бог наш, не вменится ин к Нему.
37 Изобрете всяк путь хитрости и даде ю Иакову отроку Своему и Израилю возлюбленному от Него.
38 Посем на земли явися и с человеки поживе.

=== 4 ===

1 Сия книга повелений Божиих и закон сый во век: вси держащиися ея в живот (внидут), оставившии же ю умрут.
2 Обратися, Иакове, и имися ея, ходи ко сиянию прямо света ея.
3 Не даждь иному славы твоея, и полезных тебе языку чуждему.
4 Блажени есмы, Израилю, яко угодная Богу нам разумна суть.
5 Дерзайте, людие мои, память Израилева.
6 Продани бысте языком не на пагубу: понеже разгневасте Бога, предани бысте супостатом,
7 преогорчисте бо Сотворшаго вас, (Бога вечнаго,) пожерше бесом, а не Богу:
8 забысте бо Господа питающаго вас, опечалисте же и воспитавшаго вас Иерусалима.
9 Виде бо нашедший вам гнев от Бога и рече: слышите, приселницы Сиони, наведе бо ми Господь сетование велико,
10 видех бо пленение людий сынов моих и дщерей, еже наведе им Вечный.
11 Питах бо я с веселием, испустих же я с плачем и рыданием.
12 Никтоже да радуется о мне вдовице и оставленней от многих, опустех за грехи чад моих, понеже уклонишася от закона Божия,
13 и оправданий Его не познаша, и не ходиша в путех заповедий Божиих, ниже стезьми наказания в правде Его ступаша.
14 Да приидут окрестнии Сиони, и помяните пленение сынов моих и дщерей, еже наведе им Вечный:
15 наведе бо на ня язык издалеча, язык безстудный и иноязычный:
16 понеже не усрамишася старца, ни помиловаша отрочате, и отведоша любезных вдовичих, и от дщерей едину опустошиша.
17 Аз же како мощен помощи вам?
18 Наведый бо вам злая избавит вас от руки враг ваших.
19 Идите, чада, идите: аз бо остахся пуста,
20 совлекохся ризы мирныя, облекохся же во вретище моления моего: возопию к Вечному во дни моя.
21 Дерзайте, чада, возопийте к Богу, и избавит вас от насилия руки вражия.
22 Аз бо (исперва) надеяхся на Вечнаго о спасении вашем: и прииде ми радость от Святаго в помиловании, еже приидет вам вскоре от Вечнаго Спаса нашего.
23 Испустих бо вас с рыданием и плачем, отдаст же ми Бог вас с радостию и веселием в век.
24 Якоже бо ныне видеша приселницы Сиони ваше пленение (от Бога), такожде узрят вскоре спасение ваше от Бога, еже приидет вам со славою великою и со освещением Вечнаго.
25 Чада, долготерпите иже от Бога нашедший вам гнев, гонил бо тя враг твой, и узриши пагубу его вскоре и на выю его наступиши.
26 Младии мои ходиша в пути жестоки, восхищени суть, якоже стадо похищено врагами.
27 Дерзайте, чада, и возопийте к Богу, будет бо вам от Наведшаго память.
28 Якоже бо бысть ум ваш заблудити вам от Бога, тако ныне десятижды усугубите обратившеся взыскати Его:
29 Наведый бо вам злая наведет вам вечное веселие со спасением вашим.
30 Дерзай, Иерусалиме, утешит тя нарекий тебе.
31 Окаянни озлобившии тя и радовавшиися о падении твоем, (мщение будет над ними).
32 Окаянни гради, имже поработаша чада твоя, окаянна приимшая сыны твоя.
33 Якоже бо порадовася о твоем падении и возвеселися о разорении твоем, такожде опечалится о своем запустении.
34 И отсеку от нея веселие многонародства, и величание ея будет в рыдание.
35 Огнь и найдет на ню от Вечнаго во дни многи, и населится бесами на множайшее время.
36 Воззри на восток, Иерусалиме, и виждь веселие грядущее тебе от Бога.
37 Се, грядут сынове твои, ихже испустил еси, грядут собрани от восток даже до запад словом Святаго, радующеся о славе Божией.

=== 5 ===

1 Совлецы, Иерусалиме, ризы плачевныя и озлобления твоего и облецыся в лепоту славы, яже тебе бысть от Бога во век.
2 Облецыся во одежду правды, яже от Бога, возложи венец на главу твою славы Вечнаго.
3 Бог бо явит всей поднебесней твою светлость.
4 Наречется бо от Бога имя твое во веки: мир правды и слава богочестия.
5 Востани, Иерусалиме, и стани на высоце, и поглядай на востоки, и виждь собраная чада твоя от восток солнца до запада словом Святаго, радующаяся Божиею памятию.
6 Изыдоша бо от тебе пеши ведоми от врагов, введет же я Бог к тебе несомых со славою, яко сыны царства.
7 Совеща бо Бог смиритися всяцей горе высоцей и холмом вечным, и юдолиям наполнитися в равень земную, да идет Израиль утвержен славою Божиею.
8 Осениша же и дубравы и всяко древо благовонством Израилю, повелением Божиим.
9 Предидет бо Бог Израилеви со веселием, светом славы Своея, с помилованием и правдою, яже от Него.
