
== Второе послание апостола Павла Коринфянам ==

=== 1 ===

1 Павел, посланник Иисус Христов волею Божиею, и Тимофей брат, церкви Божией сущей в Коринфе, со святыми всеми сущими во всей Ахаии:
2 благодать вам и мир от Бога Отца нашего, и Господа Иисуса Христа.
3 Благословен Бог и Отец Господа нашего Иисуса Христа, Отец щедрот и Бог всякия утехи,
4 утешаяй нас о всяцей скорби нашей, яко возмощи нам утешити сущыя во всяцей скорби, утешением, имже утешаемся сами от Бога.
5 Зане якоже избыточествуют страдания Христова в нас, тако Христом избыточествует и утешение наше.
6 Аще ли же скорбим, о вашем утешении и спасении, действующемся в терпении техже страданий, яже и мы страждем:
7 и упование наше известно о вас. Аще ли утешаемся, о вашем утешении и спасении, ведяще, зане якоже общницы есте страстем нашым, такожде и утешению.
8 Не бо хощем вас, братие, не ведети о скорби нашей бывшей нам во Асии, яко по премногу и паче силы отяготихомся, яко не надеятися нам и жити.
9 Но сами в себе осуждение смерти имехом, да не надеющеся будем на ся, но на Бога возставляющаго мертвыя,
10 Иже от толикия смерти избавил ны есть и избавляет, Наньже и уповахом, яко и еще избавит,
11 споспешествующым и вам по нас молитвою, да от многих лиц, еже в нас дарование, многими благодарится о вас.
12 Похваление бо наше сие есть, свидетельство совести нашея, яко в простоте и чистоте Божией, а не в мудрости плоти, но благодатию Божиею жихом в мире, множае же у вас.
13 Не иная бо пишем вам, но яже чтете и разумеваете: уповаю же, яко и до конца уразумеете,
14 якоже и разуместе нас от части, яко похваление вам есмы, якоже и вы нам, в день Господа нашего Иисуса Христа.
15 И сим упованием хотех к вам приити прежде, да вторую благодать имате,
16 и вами проити в Македонию, и паки от Македонии приити к вам, и вами проводитися во Иудею.
17 Сие же хотя, еда что убо легкотою деях? Или яже совещаваю, по плоти совещаваю, да будет у мене еже ей, ей, и еже ни, ни.
18 Верен же Бог, яко слово наше, еже к вам, не бысть ей и ни.
19 Ибо Божий Сын Иисус Христос, иже у вас нами проповеданный, мною и Силуаном и Тимофеем, не бысть ей и ни, но в Нем Самем ей бысть:
20 елика бо обетования Божия, в Том ей и в Том аминь: Богу к славе нами.
21 Извествуяй же нас с вами во Христа и помазавый нас, Бог,
22 Иже и запечатле нас, и даде обручение Духа в сердца наша.
23 Аз же свидетеля Бога призываю на мою душу, яко щадя вас, ктому не приидох в Коринф,
24 не яко обладаем верою вашею, но (яко) споспешницы есмы вашей радости: верою бо стоите.

=== 2 ===

1 Судих же в себе сие, не паки скорбию к вам приити.
2 Аще бо аз скорбь творю вам, то кто есть веселяяй мя, точию приемляй скорбь от мене?
3 И писах вам сие истое, да не пришед скорбь на скорбь прииму, о нихже подобаше ми радоватися, надеяся на вся вы, яко моя радость всех вас есть.
4 От печали бо многия и туги сердца написах вам многими слезами, не яко да оскорбитеся, но любовь да познаете, юже имам изобильно к вам.
5 Аще ли кто оскорбил мене, не мене оскорби, но от части, да не отягчу, всех вас.
6 Довольно бо таковому запрещение сие, еже от многих:
7 темже сопротивное паче вы да даруете и утешите, да не како многою скорбию пожерт будет таковый:
8 темже молю вы, утвердите к нему любовь.
9 На сие бо и писах, да разумею искусство ваше, аще во всем послушливи есте.
10 Емуже аще что даруете, и аз: ибо аз аще что даровах, емуже даровах, вас ради, о лицы Иисус Христове,
11 да не обидими будем от сатаны: не не разумеваем бо умышлений его.
12 Пришед же в Троаду во благовестие Христово, и двери отверзене ми бывшей о Господе,
13 не имех покоя духу моему, не обретшу ми Тита брата моего: но отрекся им, изыдох в Македонию.
14 Богу же благодарение, всегда победители нас творящему о Христе Иисусе и воню разума Его являющу нами во всяцем месте.
15 Яко Христово благоухание есмы Богови в спасаемых и в погибающих.
16 Овем убо воня смертная в смерть, овем же воня животная в живот. И к сим кто доволен?
17 Несмы бо, якоже мнози, нечисто проповедающии слово Божие, но яко от чистоты, но яко от Бога, пред Богом, во Христе глаголем.

=== 3 ===

1 Зачинаем ли паки нас самех извещавати вам? Или требуем, якоже нецыи, извещавательных посланий к вам, или от вас известительных?
2 Послание бо наше вы есте, написаное в сердцах наших, знаемое и прочитаемое от всех человек:
3 являеми, яко есте послание Христово служеное нами, написано не чернилом, но Духом Бога жива, не на скрижалех каменных, но на скрижалех сердца плотяных.
4 Надеяние же таково имамы Христом к Богу,
5 не яко довольни есмы от себе помыслити что, яко от себе, но доволство наше от Бога:
6 иже и удоволи нас служители быти Нову Завету, не писмени, но духу: писмя бо убивает, а дух животворит.
7 Аще ли служение смерти писмены, образовано в каменех, бысть в славу, яко не мощи взирати сыном Израилевым на лице Моисеово, славы ради лица его престающия.
8 Како не множае паче служение духа будет в славе?
9 Аще бо служение осуждения, слава, много паче избыточествует служение правды в славе.
10 Ибо не прославися прославленное в части сей, за превосходящую славу.
11 Аще бо престающее, славою: много паче пребывающее, в славе.
12 Имуще убо таково упование, многим дерзновением действуем,
13 и не якоже Моисей полагаше покрывало на лицы своем, за еже не мощи взирати сыном Израилевым на конец престающаго.
14 Но ослепишася помышления их: даже бо до сего дне тожде покрывало во чтении Ветхаго Завета пребывает не откровено, зане о Христе престает.
15 Но даже до днесь, внегда чтется Моисей, покрывало на сердце их лежит:
16 внегда же обратятся ко Господу, взимается покрывало.
17 Господь же Дух есть: а идеже Дух Господень, ту свобода.
18 Мы же вси откровенным лицем славу Господню взирающе, в тойже образ преобразуемся от славы в славу, якоже от Господня Духа.

=== 4 ===

1 Сего ради имуще служение сие, якоже помиловани быхом, не стужаем си:
2 но отрекохомся тайных срама, не в лукавствии ходяще, ни льстяще словесе Божия, но явлением истины представляюще себе ко всяцей совести человечестей, пред Богом.
3 Аще ли же есть покровено благовествование наше, в гибнущих есть покровено,
4 в нихже бог века сего ослепи разумы неверных, во еже не возсияти им свету благовествования славы Христовы, Иже есть образ Бога невидимаго.
5 Не себе бо проповедаем, но Христа Иисуса Господа: себе же самех рабов вам Иисуса Господа ради:
6 яко Бог рекий из тмы свету возсияти, иже возсия в сердцах наших, к просвещению разума славы Божия о лицы Иисус Христове.
7 Имамы же сокровище сие в скудельных сосудех, да премножество силы будет Божия, а не от нас:
8 во всем скорбяще, но не стужающе си: нечаеми, но не отчаяваеми:
9 гоними, но не оставляеми: низлагаеми, но не погибающе:
10 всегда мертвость Господа Иисуса в теле носяще, да и живот Иисусов в теле нашем явится.
11 Присно бо мы живии в смерть предаемся Иисуса ради, да и живот Иисусов явится в мертвенней плоти нашей:
12 темже смерть убо в нас действует, а живот в вас.
13 Имуще же тойже дух веры, по писанному: веровах, темже возглаголах: и мы веруем, темже и глаголем,
14 ведяще, яко Воздвигий Господа Иисуса, и нас со Иисусом воздвигнет, и предпоставит с вами.
15 Вся бо вас ради, да благодать умножившаяся, множайшими благодарении избыточествит в славу Божию.
16 Темже не стужаем си: но аще и внешний наш человек тлеет, обаче внутренний обновляется по вся дни.
17 Еже бо ныне легкое печали нашея, по преумножению в преспеяние тяготу вечныя славы соделовает нам,
18 не смотряющым нам видимых, но невидимых: видимая бо временна, невидимая же вечна.

=== 5 ===

1 Вемы бо, яко аще земная наша храмина тела разорится, создание от Бога имамы, храмину нерукотворену, вечну на небесех.
2 Ибо о сем воздыхаем, в жилище наше небесное облещися желающе:
3 аще точию и облекшеся, не нази обрящемся.
4 Ибо сущии в теле сем воздыхаем отягчаеми, понеже не хощем совлещися, но пооблещися, да пожерто будет мертвенное животом.
5 Сотворивый же нас в сие истое Бог, Иже и даде нам обручение Духа.
6 Дерзающе убо всегда и ведяще, яко живуще в теле отходим от Господа:
7 верою бо ходим, а не видением:
8 дерзаем же и благоволим паче отити от тела и внити ко Господу:
9 темже и тщимся, аще входяще, аще отходяще, благоугодни Ему быти:
10 всем бо явитися нам подобает пред судищем Христовым, да приимет кийждо, яже с телом содела, или блага, или зла.
11 Ведуще убо страх Господень, человеки увещаваем, Богови же явлени есмы: уповаем же, яко и в совестех ваших явлени есмы.
12 Не паки бо себе хвалим пред вами, но вину даем вам похвалению о нас, да имате к хвалящымся в лицы, а не в сердцы.
13 Аще бо изумихомся, Богови: аще ли целомудрствуем, вам.
14 Ибо любы Божия обдержит нас суждших сие: яко аще един за всех умре, то убо вси умроша.
15 Христос же за всех умре, да живущии не ктому себе живут, но умершему за них и воскресшему.
16 Темже и мы отныне ни единаго вемы по плоти: аще же и разумехом по плоти Христа, но ныне ктому не разумеем.
17 Темже аще кто во Христе, нова тварь: древняя мимоидоша, се быша вся нова:
18 всяческая же от Бога, примирившаго нас Себе Иисус Христом и давшаго нам служение примирения:
19 зане Бог бе во Христе мир примиряя Себе, не вменяя им согрешений их и положив в нас слово примирения.
20 По Христе убо молим, яко Богу молящу нами, молим по Христе: примиритеся с Богом.
21 Не ведевшаго бо греха по нас грех сотвори, да мы будем правда Божия о Нем. 

=== 6 ===

1 Споспешствующе же и молим, не вотще благодать Божию прияти вам.
2 Глаголет бо: во время приятно послушах тебе, и в день спасения помогох ти. Се ныне время благоприятно, се ныне день спасения.
3 Ни едино ни в чемже дающе претыкание, да служение безпорочно будет,
4 но во всем представляюще себе якоже Божия слуги, в терпении мнозе, в скорбех, в бедах, в теснотах,
5 в ранах, в темницах, в нестроениих, в трудех, во бдениих, в пощениих,
6 во очищении, в разуме, в долготерпении, в благости, в Дусе Святе, в любви нелицемерне,
7 в словеси истины, в силе Божией, оружии правды десными и шуими,
8 славою и безчестием, гаждением и благохвалением: яко лестцы, и истинни:
9 яко незнаеми, и познаваеми: яко умирающе, и се живи есмы: яко наказуеми, а не умерщвляеми:
10 яко скорбяще, присно же радующеся: яко нищи, а многи богатяще: яко ничтоже имуще, а вся содержаще.
11 Уста наша отверзошася к вам, Коринфяне, сердце наше распространися.
12 Не тесно вмещаетеся в нас, утесняетеся же во утробах ваших.
13 Тожде же возмездие, якоже чадом глаголю, распространитеся и вы.
14 Не бывайте удобь преложни ко иному ярму, якоже невернии. Кое бо причастие правде к беззаконию? Или кое общение свету ко тьме?
15 Кое же согласие Христови с Велиаром? Или кая часть верну с неверным?
16 Или кое сложение церкви Божией со идолы? Вы бо есте церкви Бога жива, якоже рече Бог: яко вселюся в них и похожду, и буду им Бог, и тии будут Мне людие.
17 Темже изыдите от среды их и отлучитеся, глаголет Господь, и нечистоте не прикасайтеся, и Аз прииму вы:
18 и буду вам во Отца, и вы будете Мне в сыны и дщери, глаголет Господь Вседержитель. 

=== 7 ===

1 Сицева убо имуще обетования, о возлюбленнии, очистим себе от всякия скверны плоти и духа, творяще святыню в страсе Божии.
2 Вместите ны: ни единаго обидехом, ни единаго истлихом, ни единаго лихоимствовахом.
3 Не на осуждение глаголю: прежде бо рех, яко в сердцах наших есте, во еже умрети с вами и сожити.
4 Много ми дерзновение к вам, многа ми похвала о вас: исполнихся утехи, преизбыточествую радостию о всяцей печали нашей.
5 Ибо пришедшым нам в Македонию, ни единаго име покоя плоть наша, но во всем скорбяще: внеуду брани, внутрьуду боязни.
6 Но утешаяй смиренныя, утеши нас Бог пришествием Титовым,
7 не токмо же пришествием его, но и утешением, имже утешися о вас, поведая нам ваше желание, ваше рыдание, вашу ревность по мне, яко ми паче возрадоватися.
8 Яко аще и оскорбих вас посланием, не раскаюся, аще и раскаял бых ся: вижду бо, яко послание оно, аще и к часу, оскорби вас.
9 Ныне радуюся, не яко скорбни бысте, но яко оскорбистеся в покаяние: оскорбесте бо по Бозе, да ни в чемже отщетитеся от нас.
10 Печаль бо, яже по Бозе, покаяние нераскаянно во спасение соделовает, а сего мира печаль смерть соделовает.
11 Се бо сие самое, еже по Бозе оскорбитися вам, колико содела в вас тщание? Но ответ? Но негодование, но страх, но вожделение, но ревность, но отмщение? Во всем представисте себе чисты быти в вещи.
12 Аще бо и писах вам, не обидевшаго ради, ниже обидимаго ради, но за еже явитися в вас тщанию нашему, еже о вас пред Богом.
13 Сего ради утешихомся о утешении вашем: лишше же паче возрадовахомся о радости Титове, яко покоися дух его от всех вас:
14 яко аще что ему о вас похвалихся, не посрамихся: но яко вся воистинну глаголахом вам, тако и похваление наше, еже к Титу, истинно бысть:
15 и утроба его излиха к вам есть, воспоминающаго всех вас послушание, яко со страхом и трепетом приясте его.
16 Радуюся убо, яко во всем дерзаю в вас.

=== 8 ===

1 Сказуем же вам, братие, благодать Божию, данную в церквах Македонских:
2 яко во мнозем искушении скорбей избыток радости их, и яже во глубине нищета их избыточествова в богатство простоты их:
3 яко по силе их, свидетельствую, и паче силы доброхотни,
4 со многим молением моляще нас, благодать и общение служения, еже ко святым, прияти нам:
5 и не якоже надеяхомся, но себе вдаша первее Господеви, и нам волею Божиею:
6 во еже умолити нам Тита, да якоже прежде начат, такожде и скончает в вас и благодать сию.
7 Но якоже во всем избыточествуете, верою и словом, и разумом, и всяцем тщанием, и любовию, яже от вас к нам, да и в сей благодати избыточествуете.
8 Не по повелению глаголю, но за иных тщание и вашея любве истинное искушая.
9 Весте бо благодать Господа нашего Иисуса Христа, яко вас ради обнища богат сый, да вы нищетою Его обогатитеся.
10 И совет даю о сем: се бо вам есть на пользу, иже не точию, еже творити, но и еже хотети, прежде начасте от прешедшаго лета.
11 Ныне же и сие творити скончайте, да якоже бысть усердие хотети, тако будет и исполнити от сего, еже имате.
12 Аще бо усердие предлежит, по елику аще кто имать, благоприятен есть, а не по елику не имать.
13 Не бо да иным убо отрада, вам же скорбь: но по изравнению.
14 В нынешнее время ваше избыточествие во онех лишение, да и онех избыток будет в ваше лишение, яко да будет равенство,
15 якоже есть писано: иже многое, не преумножил есть: и иже малое, не умалил.
16 Благодарение же Богови, давшему тожде тщание о вас в сердце Титово:
17 яко моление убо прият, тщаливейший же сый, своею волею изыде к вам.
18 Послахом же с ним и брата, егоже похвала во евангелии по всем церквам:
19 не точию же, но и освящен от церквей с нами ходити, со благодатию сею, служимою нами к Самого Господа славе и усердию вашему:
20 блюдущеся того, да не кто нас поречет во обилии сем служимем нами:
21 промышляюще добрая не токмо пред Богом, но и пред человеки.
22 Послахом же с ними и брата нашего, егоже искусихом во многих многащи встанлива суща, ныне же зело встанливейша, надеянием многим на вас.
23 Аще ли же о Тите, общник мне и к вам споспешник: аще ли братия наша, посланницы церквей, слава Христова.
24 Показание убо любве вашея и нашего хваления о вас, к ним покажите, и в лице церквей.

=== 9 ===

1 О службе бо, яже ко святым, лишше ми есть писати вам,
2 вем бо усердие ваше, имже о вас хвалюся Македоняном, яко Ахаиа приготовися от мимошедшаго лета: и яже от вас ревность раздражи множайших.
3 Послах же братию, да не похваление наше, еже о вас, испразднится в части сей, но да, якоже глаголах, приготовани будете:
4 да не како, аще приидут со мною Македоняне и обрящут вас неприготованных, постыдимся мы, да не глаголем вы, в части сей похваления.
5 Потребно убо умыслих умолити братию, да прежде приидут к вам и предуготовят прежде возвещенное благословение ваше, сие готово быти тако, якоже благословение, а не яко лихоимство.
6 Се же глаголю: сеяй скудостию, скудостию и пожнет: а сеяй о благословении, о благословении и пожнет.
7 Кийждо якоже изволение имать сердцем, не от скорби, ни от нужды: доброхотна бо дателя любит Бог.
8 Силен же Бог всяку благодать изюбиловати в вас, да о всем всегда всяко довольство имуще, избыточествуете во всяко дело благо,
9 якоже есть писано: расточи, даде убогим: правда его пребывает во век века.
10 Даяй же семя сеющему и хлеб в снедь, да подаст и умножит семя ваше, и да возрастит жита правды вашея,
11 да о всем богатящеся во всяку простоту, яже содевает нами благодарение Богу.
12 Яко работа сего служения не токмо есть исполняющая лишения святых, но и избыточествующая многими благодареньми Богови:
13 искушением служения сего славяще Бога о покорении исповедания вашего в Благовествовании Христове, и о простоте сообщения к ним и ко всем,
14 и о тех молитве о вас, возжелеющих вас за премногую благодать Божию на вас.
15 Благодарение же Богови о неисповедимем Его даре.

=== 10 ===

1 Сам же аз Павел молю вы кротостию и тихостию Христовою, иже в лице убо смирен в вас, не сый же у вас дерзаю в вас.
2 Молю же, да не присущ дерзаю надеянием, имже помышляю смети на некия непщующыя нас яко по плоти ходящих.
3 Во плоти бо ходяще, не по плоти воинствуем:
4 оружия бо воинства нашего не плотская, но сильна Богом на разорение твердем: помышления низлагающе,
5 и всяко возношение взимающееся на разум Божий, и пленяюще всяк разум в послушание Христово,
6 и в готовости имуще отмстити всяко преслушание, егда исполнится ваше послушание.
7 Иже ли пред лицем, зрите? Аще кто надеется себе Христова быти, да помышляет паки от себе, зане, якоже он Христов, такожде и мы Христовы.
8 Аще бо и лишше что похвалюся о власти нашей, юже даде нам Господь в создание, а не на разорение ваше, не постыжуся.
9 Но да не явлюся, яко страшя вас посланьми.
10 Яко послания убо, рече, тяжка и крепка, а пришествие тела немощно, и слово уничиженно:
11 сие да помышляет таковый, яко яцы же есмы словом посланий, отстояще, таковии и ту суще есмы делом.
12 Не смеем бо судити, или прикладовати себе иным хвалящым себе самех: но сами в себе себе измеряюще, и прилагающе себе самим себе, не разумевают.
13 Мы же не в безмерная похвалимся, но по мере правила, егоже раздели нам Бог меру, достизати даже и до вас.
14 Не яко бо не досяжуще до вас, паче простираем себе, даже бо и до вас достигохом благовестием Христовым:
15 не в безмерная хвалящеся в чуждих трудех, упование же имуще, растущей вере вашей, в вас величатися по правилу нашему изобильно,
16 во еже и в дальших вас странах благовестити, не чужим правилом в готовых похвалитися.
17 Хваляйся же, о Господе да хвалится:
18 не хваляй бо себе сей искусен, но егоже Бог восхваляет.

=== 11 ===

1 О, да бысте мало потерпели безумию моему! Но и потерпите мя.
2 Ревную бо по вас Божиею ревностию: обручих бо вас единому мужу деву чисту представити Христови.
3 Боюся же, да не како, якоже змий Еву прельсти лукавством своим, тако истлеют и разумы ваши от простоты, яже о Христе.
4 Аще бо грядый инаго Иисуса проповедает, егоже не проповедахом, или Духа инаго приемлете, егоже не приясте, или благовествование ино, еже не приясте, добре бысте потерпели.
5 Непщую бо ничимже лишитися предних Апостол:
6 аще бо и невежда словом, но не разумом: но везде явльшеся о всем в вас.
7 Или грех сотворих себе смиряя, да вы вознесетеся, яко туне Божие Благовествование благовестих вам?
8 От иных церквей уях, приим оброк к вашему служению: и пришед к вам, и в скудости быв, не стужих ни единому:
9 скудость бо мою исполниша братия, пришедше от Македонии: и во всем без стужения вам себе соблюдох и соблюду.
10 Есть истина Христова во мне, яко похваление сие не заградится о мне в странах Ахайских.
11 Почто? Зане не люблю ли вас? Бог весть. А еже творю, и сотворю,
12 да отсеку вину хотящым вины, да, о немже хвалятся, обрящутся якоже и мы.
13 Таковии бо лживи апостоли, делателе льстивии, преобразующеся во Апостолы Христовы.
14 И не дивно: сам бо сатана преобразуется во Ангела светла:
15 не велие убо, аще и служителие его преобразуются яко служители правды: имже кончина будет по делом их.
16 Паки глаголю: да никтоже мнит мя безумна быти: аще ли ни, поне яко безумна приимите мя, да и аз мало что похвалюся.
17 А еже глаголю, не глаголю по Господе, но яко в безумии в сей части похвалы:
18 понеже мнози хвалятся по плоти, и аз похвалюся.
19 Любезно бо приемлете безумныя, мудри суще:
20 приемлете бо, аще кто вас порабощает, аще кто поядает, аще кто не влепоту проторит, аще кто по лицу биет вы, аще кто величается.
21 По досаждению глаголю, зане аки мы изнемогохом. О немже аще дерзает кто, несмысленно глаголю, дерзаю и аз.
22 Еврее ли суть? И аз. Израилите ли суть? И аз. Семя Авраамле ли суть? И аз.
23 Служителие ли Христовы суть? Не в мудрости глаголю, паче аз. В трудех множае, в ранах преболе, в темницах излиха, в смертех многащи.
24 От Иудей пять краты четыредесять разве единыя приях:
25 трищи палицами биен бых, единою каменьми наметан бых, трикраты корабль опровержеся со мною: нощь и день во глубине сотворих:
26 в путных шествиих множицею: беды в реках, беды от разбойник, беды от сродник, беды от язык, беды во градех, беды в пустыни, беды в мори, беды во лжебратии:
27 в труде и подвизе, во бдениих множицею, во алчбе и жажди, в пощениих многащи, в зиме и наготе.
28 Кроме внешних, нападение еже по вся дни, и попечение всех церквей.
29 Кто изнемогает, и не изнемогаю? Кто соблазняется, и аз не разжизаюся?
30 Аще хвалитися ми подобает, о немощи моей похвалюся.
31 Бог и Отец Господа нашего Иисуса Христа весть, сый благословен во веки, яко не лгу.
32 В Дамасце языческий князь Арефы царя стрежаше Дамаск град, яти мя хотя: и оконцем в кошнице свешен бых по стене, и избегох из руку его.

=== 12 ===

1 Похвалитися же не пользует ми: прииду бо в видения и откровения Господня.
2 Вем человека о Христе, прежде лет четыренадесяти: аще в теле, не вем, аще ли кроме тела, не вем, Бог весть: восхищена бывша таковаго до третияго небесе.
3 И вем такова человека: аще в теле, или кроме тела, не вем: Бог весть:
4 яко восхищен бысть в рай, и слыша неизреченны глаголголы, ихже не леть есть человеку глаголати.
5 О таковем похвалюся: о себе же не похвалюся, токмо о немощех моих.
6 Аще бо восхощу похвалитися, не буду безумен, истину бо реку: жажду же, да не како кто вознепщует о мне паче, еже видит мя, или слышит что от мене.
7 И за премногая откровения да не превозношуся, дадеся ми пакостник плоти, аггел сатанин, да ми пакости деет, да не превозношуся.
8 О сем трикраты Господа молих, да отступит от мене,
9 и рече ми: довлеет ти благодать Моя: сила бо Моя в немощи совершается. Сладце убо похвалюся паче в немощех моих, да вселится в мя сила Христова.
10 Темже благоволю в немощех, в досаждениих, в бедах, во изгнаниих, в теснотах по Христе: егда бо немощствую, тогда силен есмь.
11 Бых несмыслен хваляся: вы мя понудисте. Аз бо должен бех от вас хвалимь бывати: ничимже бо лишихся первейших Апостол, аще и ничтоже есмь:
12 знамения бо Апостолова содеяшася в вас во всяцем терпении, в знамениих и чудесех и силах.
13 Что бо есть, егоже лишистеся паче прочих церквей, разве точию яко аз сам не стужих вам? Дадите ми неправду сию.
14 Се третие готов есмь приити к вам, и не стужу вам: не ищу бо ваших, но вас. Не должна бо суть чада родителем снискати имения, но родителе чадом.
15 Аз же в сладость иждиву и иждивен буду по душах ваших, аще и излишше вас любя, менше любимь есмь.
16 Буди же, аз не отягчих вас, но коварен сый, лестию вас приях.
17 Еда коим от посланных к вам лихоимствовах вас?
18 Умолих Тита, и с ним послах брата: еда лихоимствова чим вас Тит? Не темже ли духом ходихома? Не темиже ли стопами?
19 Паки ли мните, яко ответ вам творим? Пред Богом, о Христе глаголем: вся же, возлюбленнии, о вашем созидании и утверждении.
20 Боюся же, еда како пришед, не яцех же хощу, обрящу вас, и аз обрящуся вам, якова же не хощете: да не како будут рвения, зависти, ярости, рети, клеветы, шептания, кичения, нестроения:
21 да не паки пришедша мя смирит Бог мой у вас, и восплачуся многих прежде согрешших и не покаявшихся о нечистоте и блужении и студоложствии, яже содеяша. 

=== 13 ===

1 Третицею се гряду к вам: при устех двою или триех свидетелей станет всяк глагол.
2 Прежде рех и предглаголю, яко у вас быв второе, и отсутствуя ныне пишу прежде согрешившым и прочым всем, яко аще прииду паки, не пощажду:
3 понеже искушения ищете глаголющаго во мне Христа, Иже в вас не изнемогает, но может в вас:
4 ибо аще и распят бысть от немощи, но жив есть от силы Божия: ибо и мы немощствуем в Нем, но живи будем с Ним от силы Божия в вас:
5 себе искушайте, аще есте в вере: себе искушайте. Или не знаете себе, яко Иисус Христос в вас есть? Разве точию чим неискусни есте.
6 Уповаю же, яко разумети имате, яко мы несмы неискусни.
7 Молимся же к Богу, не сотворити вам ни единаго зла, не яко да мы искусни явимся, но да вы доброе сотворите, мы же яко неискусни будем.
8 Ничтоже бо можем на истину, но по истине.
9 Радуемся бо, егда мы немощствуем, вы же сильни бываете: о сем же и молимся, о вашем совершении.
10 Сего ради не сый у вас сия пишу, да не пришед безщадно сотворю по власти, юже Господь дал ми есть в создание, а не на разорение.
11 Прочее же, братие, радуйтеся, совершайтеся, утешайтеся, тожде мудрствуйте, мир имейте. И Бог любве и мира будет с вами.
12 Целуйте друг друга лобзанием святым.
13 Целуют вы святии вси.
14 Благодать Господа нашего Иисуса Христа, и любы Бога и Отца, и общение Святаго Духа со всеми вами. Аминь.
