
== Послание апостола Павла Филимону ==

=== 1 ===

1 Павел юзник Иисус Христов, и Тимофей брат, Филимону возлюбленному и споспешнику нашему,
2 и Апфии сестре возлюбленнеи, и Архиппу совоинственнику нашему, и домашней твоей церкви:
3 благодать вам и мир от Бога Отца нашего, и Господа Иисуса Христа.
4 Благодарю Бога моего, всегда память о тебе творя в молитвах моих,
5 слышав любовь твою и веру, юже имаши ко Господу Иисусу и ко всем святым.
6 Яко да общение твоея веры действенно будет в разуме всякаго блага, еже в вас, о Христе Иисусе.
7 Радость бо имам многу и утешение о любви твоей, яко утробы святых почиша тобою, брате.
8 Сего ради многое дерзновение имея во Христе повелевати тебе, еже потребно есть,
9 любве же ради паче молю, таков сый якоже Павел старец, ныне же и узник Иисуса Христа:
10 молю тя о моем чаде, егоже родих во узах моих Онисима,
11 иногда тебе непотребнаго, ныне же тебе и мне благопотребна, егоже возпослах тебе,
12 ты же его, сиречь мою утробу, приими.
13 Егоже аз хотех у себе держати, да вместо тебе послужит ми во узах благовествования:
14 без твоея же воли ничтоже восхотех сотворити, да не аки по нужди благое твое будет, но по воли.
15 Негли бо ради сего разлучися на час, да вечна того приимеши,
16 не ктому аки раба, но выше раба, брата возлюбленна, паче же мне, кольми же паче тебе, и по плоти и о Господе.
17 Аще убо имаши мене общника, приими сего якоже мене.
18 Аще же в чесом обиде тебе, или должен есть, мне сие вмени.
19 Аз Павел написах рукою моею: аз воздам: да не реку тебе, яко и сам себе ми еси должен.
20 Ей, брате, аз да получу еже прошу у тебе о Господе: упокой мою утробу о Господе.
21 Надеявся на послушание твое написах тебе, ведый, яко и паче, еже глаголю, сотвориши.
22 Купно же и уготови ми обитель: уповаю бо, яко молитвами вашими дарован буду вам.
23 Целует тя Епафрас, спленник мой о Христе Иисусе,
24 Марко, Аристарх, Димас, Лука, споспешницы мои.
25 Благодать Господа нашего Иисуса Христа со духом вашим. Аминь.
