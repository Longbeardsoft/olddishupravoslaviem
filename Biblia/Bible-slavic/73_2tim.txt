
== Второе послание апостола Павла Тимофею ==

=== 1 ===

1 Павел, Апостол Иисус Христов волею Божиею, по обетованию жизни, яже о Христе Иисусе,
2 Тимофею возлюбленному чаду: благодать, милость, мир от Бога Отца и Христа Иисуса Господа нашего.
3 Благодарю Бога, Емуже служу от прародителей чистою совестию, яко непрестанную имам о тебе память в молитвах моих день и нощь,
4 желая видети тя, поминая слезы твоя, да радости исполнюся,
5 воспоминание приемля о сущей в тебе нелицемерней вере, яже вселися прежде в бабу твою Лоиду и в матерь твою Евникию: известен же есмь, яко и в тебе.
6 Еяже ради вины воспоминаю тебе возгревати дар Божий живущий в тебе возложением руку моею:
7 не бо даде нам Бог духа страха, но силы и любве и целомудрия.
8 Не постыдися убо страстию Господа нашего Иисуса Христа, ни мною юзником Его: но спостражди благовествованию (Христову) по силе Бога,
9 спасшаго нас и призвавшаго званием святым, не по делом нашым, но по Своему благоволению и благодати данней нам о Христе Иисусе прежде лет вечных,
10 явльшейся же ныне просвещением Спасителя нашего Иисуса Христа, разрушившаго убо смерть и возсиявшаго жизнь и нетление благовествованием,
11 в неже поставлен бых аз проповедник и Апостол и учитель языков.
12 Еяже ради вины и сия стражду: но не стыждуся. Вем бо, Емуже веровах, и известихся, яко силен есть предание мое сохранити в день он.
13 Образ имей здравых словес, ихже от мене слышал еси, в вере и любви, яже о Христе Иисусе.
14 Доброе завещание соблюди Духом Святым живущим в нас.
15 Веси ли сие, яко отвратишася от мене вси, иже от Асии, от нихже есть Фигелл и Ермоген.
16 Да даст (же) милость Господь Онисифорову дому, яко многажды мя упокои и вериг моих не постыдеся,
17 но пришед в Рим, тощнее взыска мя и обрете:
18 да даст ему Господь обрести милость от Господа в день он: и елико во Ефесе послужи ми, добрее ты веси.

=== 2 ===

1 Ты убо, чадо мое, возмогай во благодати, яже о Христе Иисусе,
2 и яже слышал еси от мене многими свидетели, сия предаждь верным человеком, иже доволни будут и иных научити.
3 Ты убо злопостражди яко добр воин Иисус Христов.
4 Никтоже (бо) воин бывая обязуется куплями житейскими, да воеводе угоден будет.
5 Аще же и постраждет кто, не венчается, аще не законно мучен будет.
6 Труждающемуся делателю прежде подобает от плода вкусити.
7 Разумей, яже глаголю: да даст убо тебе Господь разум о всем.
8 Поминай (Господа) Иисуса Христа воставшаго от мертвых, от семене Давидова, по благовествованию моему,
9 в немже злостражду даже до уз, яко злодей: но слово Божие не вяжется.
10 Сего ради вся терплю избранных ради, да и тии спасение улучат еже о Христе Иисусе, со славою вечною.
11 Верно слово: аще бо с Ним умрохом, то с Ним и оживем:
12 аще терпим, с Ним и воцаримся: аще отвержемся, и Той отвержется нас:
13 аще не веруем, Он верен пребывает: отрещися бо Себе не может.
14 Сия воспоминай, засвидетелствуя пред Господем, не словопретися, ни на куюже потребу, на разорение слышащих.
15 Потщися себе искусна поставити пред Богом, делателя непостыдна, право правяща слово истины.
16 Скверных же тщегласий отметайся: наипаче бо преспеют в нечестие,
17 и слово их яко гаггрена жир обрящет: от нихже есть Именей и Филит,
18 иже о истине погрешиста, глаголюща, яко воскресение уже бысть: и возмущают некоторых веру.
19 Твердое убо основание Божие стоит, имущее печать сию: позна Господь сущыя Своя, и: да отступит от неправды всяк именуяй имя Господне.
20 В велицем же дому не точию сосуди злати и сребряни суть, но и древяни и глиняни: и ови убо в честь, ови же не в честь.
21 Аще убо кто очистит себе от сих, будет сосуд в честь, освящен и благопотребен Владыце, на всякое дело благое уготован.
22 Похотей юных бегай, держися же правды, веры, любве, мира со всеми призывающими Господа от чистаго сердца.
23 Буих же и ненаказанных стязаний отрицайся, ведый, яко раждают свары:
24 рабу же Господню не подобает сваритися, но тиху быти ко всем, учителну, незлобиву,
25 с кротостию наказующу противныя, еда како даст им Бог покаяние в разум истины,
26 и возникнут от диаволския сети, живи уловлени от него в свою его волю.

=== 3 ===

1 Сие же веждь, яко в последния дни настанут времена люта.
2 Будут бо человецы самолюбцы, сребролюбцы, величави, горди, хулницы, родителем противящиися, неблагодарни, неправедни, нелюбовни,
3 непримирителни, (продерзиви, возносливи, прелагатае,) клеветницы, невоздержницы, некротцы, неблаголюбцы,
4 предателе, нагли, напыщени, сластолюбцы паче нежели боголюбцы,
5 имущии образ благочестия, силы же его отвергшиися. И сих отвращайся.
6 От сих бо суть поныряющии в домы и пленяющии женишца отягощенныя грехами, водимыя похотьми различными,
7 всегда учащяся и николиже в разум истины приити могущыя.
8 Якоже Ианний и Иамврий противистася Моисею, такожде и сии противляются истине, человецы растленни умом (и) неискусни о вере.
9 Но не преуспеют более: безумие бо их явлено будет всем, якоже и онех бысть.
10 Ты же последовал еси моему учению, житию, привету, вере, долготерпению, любви, терпению,
11 изгнанием, страданием, якова ми быша во Антиохии, (и) во Иконии, (и) в Листрех: якова изгнания приях, и от всех мя избавил есть Господь.
12 И вси же хотящии благочестно жити о Христе Иисусе, гоними будут:
13 лукавии же человецы и чародее преупеют на горшее, прельщающе и прельщаеми.
14 Ты же пребывай в нихже научен еси и яже вверена суть тебе, ведый, от кого научился еси:
15 и яко измлада священная писания умееши, могущая тя умудрити во спасение верою, яже о Христе Иисусе.
16 Всяко Писание богодухновенно и полезно (есть) ко учению, ко обличению, ко исправлению, к наказанию еже в правде,
17 да совершен будет Божий человек, на всякое дело благое уготован.

=== 4 ===

1 Засвидетелствую убо аз пред Богом и Господем нашим Иисус Христом, хотящим судити живым и мертвым в явлении Его и Царствии Его:
2 проповедуй слово, настой благовременне и безвременне, обличи, запрети, умоли со всяким долготерпением и учением.
3 Будет бо время, егда здраваго учения не послушают, но по своих похотех изберут себе учители, чешеми слухом:
4 и от истины слух отвратят, и к баснем уклонятся.
5 Ты же трезвися о всем, злопостражди, дело сотвори благовестника, служение твое известно сотвори.
6 Аз бо уже жрен бываю, и время моего отшествия наста:
7 подвигом добрым подвизахся, течение скончах, веру соблюдох:
8 прочее убо соблюдается мне венец правды, егоже воздаст ми Господь в день он, праведный Судия: не токмо же мне, но и всем возлюбльшым явление Его.
9 Потщися скоро приити ко мне.
10 Димас бо мене остави, возлюбив нынешний век, и иде в Солунь: Крискент в Галатию, Тит в Далматию: Лука един есть со мною.
11 Марка поемь приведи с собою, есть бо ми благопотребен в службу.
12 Тихика же послах во Ефес.
13 Фелон, егоже оставих в Троаде у Карпа, грядый принеси, и книги, паче же кожаныя.
14 Александр ковачь многа ми зла сотвори: да воздаст ему Господь по делом его:
15 от негоже и ты себе блюди, зело бо противится словесем нашым.
16 В первый мой ответ никтоже бысть со мною, но вси мя оставиша: да не вменится им.
17 Господь же мне предста и укрепи мя, да мною проповедание известно будет, и услышат вси языцы: и избавлен бых от уст львов.
18 И избавит мя Господь от всякаго дела лукава и спасет во Царствие Свое Небесное: Емуже слава во веки веков. Аминь.
19 Целуй Прискиллу и Акилу и Онисифоров дом.
20 Ераст оста в Коринфе: Трофима же оставих в Милите боляща.
21 Потщися прежде зимы приити. Целует тя Еввул и Пуд, и Лин и Клавдиа и братия вся.
22 Господь Иисус Христос со духом твоим. Благодать с вами. Аминь.
