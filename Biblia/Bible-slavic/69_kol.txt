
== Послание апостола Павла Колоссянам ==

=== 1 ===

1 Павел, Апостол Иисус Христов волею Божиею, и Тимофей брат,
2 сущым в Колоссаех святым и верным братиям о Христе Иисусе:
3 благодать вам и мир от Бога Отца нашего, и Господа Иисуса Христа. Благодарим Бога и Отца Господа нашего Иисуса Христа, всегда о вас молящеся,
4 слышавше веру вашу, яже о Христе Иисусе, и любовь, юже имате ко всем святым,
5 за упование отложенное вам на небесех, еже прежде слышасте в словеси истины благовествования,
6 сущаго в вас, якоже и во всем мире: и есть плодоносно и растимо, якоже и в вас, от негоже дне слышасте и разуместе благодать Божию во истине:
7 якоже и уведесте от Епафраса, возлюбленнаго соработника нашего, иже есть верен о вас служитель Христов,
8 иже и яви нам вашу любовь в дусе.
9 Сего ради и мы, от негоже дне слышахом, не престаем о вас молящеся и просяще, да исполнитеся в разуме воли Его, во всяцей премудрости и разуме духовнем,
10 яко ходити вам достойне Богу во всяцем угождении и всяком деле блазе, плодоносяще и возрастающе в разуме Божии,
11 всякою силою возмогающе по державе славы Его, во всяцем терпении и долготерпении с радостию.
12 Благодаряще Бога и Отца, призвавшаго вас в причастие наследия святых во свете.
13 Иже избави нас от власти темныя и престави в Царство Сына любве Своея,
14 о Немже имамы избавление Кровию Его и оставление грехов.
15 Иже есть образ Бога невидимаго, перворожден всея твари.
16 Яко Тем создана быша всяческая, яже на небеси и яже на земли, видимая и невидимая, аще престоли, аще господствия, аще начала, аще власти: всяческая Тем и о Нем создашася.
17 И Той есть прежде всех, и всяческая в Нем состоятся.
18 И Той есть глава телу Церкве, Иже есть начаток, перворожден из мертвых, яко да будет во всех Той первенствуя.
19 Яко в Нем благоизволи всему исполнению вселитися,
20 и Тем примирити всяческая к Себе, умиротворив Кровию креста Его, чрез Него, аще земная, аще ли небесная.
21 И вас, иногда сущих отчужденных и врагов помышленьми в делех лукавых,
22 ныне же примири в теле Плоти Его смертию Его, представити вас святых и непорочных и неповинных пред Собою,
23 аще убо пребываете в вере основани и тверди, и неподвижими от упования благовествования, еже слышасте, проповеданное всей твари поднебесней, емуже бых аз Павел служитель.
24 Ныне радуюся во страданиих моих о вас, яко исполняю лишение скорбей Христовых во плоти моей за Тело Его, еже есть Церковь.
25 Ейже бых аз служитель по смотрению Божию, данному мне в вас, исполнити слово Божие,
26 тайну сокровенную от век и от родов: ныне же явися святым Его,
27 Имже восхоте Бог сказати, кое богатство славы тайны сея во языцех, иже есть Христос в вас, упование славы,
28 Егоже мы проповедуем, наказующе всякаго человека и учаще всяцей премудрости, да представим всякаго человека совершенна о Христе Иисусе:
29 в немже и труждаюся и подвизаюся по действу Его действуемому во мне силою. 

=== 2 ===

1 Хощу убо вас ведети, колик подвиг имам о вас и о сущих в Лаодикии и во Иераполи, и елицы не видеша лица моего во плоти,
2 да утешатся сердца их, снемшихся в любви и во всяцем богатстве извещения разума, в познание тайны Бога и Отца и Христа,
3 в Немже суть вся сокровища премудрости и разума сокровенна.
4 Сие же глаголю, да никтоже вас прельстит в словопрении.
5 Аще бо и плотию отстою, но духом с вами есмь, радуяся и видя ваш чин и утверждение вашея веры, яже во Христа.
6 Якоже убо приясте Христа Иисуса Господа, такожде в Нем ходите,
7 укоренени и наздани в Нем и извествовани верою, якоже научистеся, избыточествующе в ней благодарением.
8 (Братие,) блюдитеся, да никтоже вас будет прельщая философиею и тщетною лестию, по преданию человеческому, по стихиам мира, а не по Христе.
9 Яко в Том живет всяко исполнение Божества телесне:
10 и да будете в Нем исполнени, Иже есть глава всякому началу и власти:
11 о Немже и обрезани бысте обрезанием нерукотворенным, в совлечении тела греховнаго плоти, во обрезании Христове,
12 спогребшеся Ему крещением: о Немже и совостасте верою действия Бога, Воскресившаго Его из мертвых.
13 И вас, мертвых сущих в прегрешениих и в необрезании плоти вашея, сооживил есть с Ним, даровав нам вся прегрешения,
14 истребив еже на нас рукописание ученьми, еже бе сопротивно нам, и то взят от среды, пригвоздив е на кресте:
15 совлек начала и власти, изведе в позор дерзновением, изобличив их в Себе.
16 Да никтоже убо вас осуждает о ядении, или о питии, или о части праздника, или о новомесячиих, или о субботах:
17 яже суть стень грядущих, тело же Христово.
18 Никтоже вас да прельщает изволенным ему смиреномудрием и службою Ангелов, яже не уведе учя, без ума дмяся от ума плоти своея,
19 а не держя главы, из неяже все тело, составы и соузы подаемо и снемлемо, растит возращение Божие.
20 Аще убо умросте со Христом от стихий мира, почто аки живуще в мире стязаетеся?
21 Не коснися, ниже вкуси, ниже осяжи:
22 яже суть вся во истление употреблением, по заповедем и учением человеческим:
23 яже суть слово убо имуща премудрости в самовольней службе и смиреномудрии и непощадении тела, не в чести коей к сытости плоти.

=== 3 ===

1 Аще убо воскреснусте со Христом, вышних ищите, идеже есть Христос о десную Бога седя:
2 горняя мудрствуйте, (а) не земная.
3 Умросте бо, и живот ваш сокровен есть со Христом в Бозе:
4 егда же Христос явится, живот ваш, тогда и вы с Ним явитеся в славе.
5 Умертвите убо уды вашя, яже на земли: блуд, нечистоту, страсть, похоть злую и лихоимание, еже есть идолослужение,
6 ихже ради грядет гнев Божий на сыны противления.
7 В нихже и вы иногда ходисте, егда живясте в них.
8 Ныне же отложите и вы та вся: гнев, ярость, злобу, хуление, срамословие от уст ваших:
9 не лжите друг на друга, совлекшеся ветхаго человека с деяньми его
10 и облекшеся в новаго, обновляемаго в разум по образу Создавшаго его,
11 идеже несть Еллин, ни Иудей, обрезание и необрезание, варвар и Скиф, раб и свободь, но всяческая и во всех Христос.
12 Облецытеся убо якоже избраннии Божии, святи и возлюбленни, во утробы щедрот, благость, смиреномудрие, кротость и долготерпение,
13 приемлюще друг друга и прощающе себе, аще кто на кого имать поречение: якоже и Христос простил есть вам, тако и вы.
14 Над всеми же сими (стяжите) любовь, яже есть соуз совершенства:
15 и мир Божий да водворяется в сердцах ваших, в оньже и звани бысте во едином теле: и благодарни бывайте.
16 Слово Христово да вселяется в вас богатно, во всякой премудрости: учаще и вразумляюще себе самех во псалмех и пениих и песнех духовных, во благодати поюще в сердцах ваших Господеви.
17 И все, еже аще что творите словом или делом, вся во имя Господа Иисуса Христа, благодаряще Бога и Отца Тем.
18 Жены, повинуйтеся своим мужем, якоже подобает о Господе.
19 Мужие, любите жены вашя, и не огорчайтеся к ним.
20 Чада, послушайте родителей (своих) во всем: сие бо угодно есть Господеви.
21 Отцы, не раздражайте чад ваших, да не унывают.
22 Раби, послушайте по всему плотских господий (ваших), не пред очима точию работающе аки человекоугодницы, но в простоте сердца, боящеся Бога.
23 И всяко, еже аще что творите, от души делайте, якоже Господу, а не человеком,
24 ведяще, яко от Господа приимете воздаяние достояния: Господу бо Христу работаете.
25 А обидяй восприимет, еже обиде: и несть лица обиновения.

=== 4 ===

1 Господие, правду и уравнение рабом подавайте, ведяще, яко и вы имате Господа на небесех.
2 В молитве терпите, бодрствующе в ней со благодарением:
3 молящеся и о нас вкупе, да Бог отверзет нам двери слова, проглаголати тайну Христову, еяже ради и связан есмь:
4 да явлю ю, якоже подобает ми глаголати.
5 В премудрости ходите ко внешним, время искупующе.
6 Слово ваше (да бывает) всегда во благодати, солию растворено, ведети, како подобает вам единому комуждо отвещавати.
7 Иже о мне, вся скажет вам Тихик, возлюбленный брат и верен служитель и соработник о Господе,
8 егоже послах к вам на се истое, да разумеет яже о вас и утешит сердца ваша,
9 со Онисимом, верным и возлюбленным братом нашим, иже есть от вас: вся вам скажут, яже зде.
10 Целует вы Аристарх спленник мой, и Марко анепсий Варнавин, о немже приясте заповеди: аще приидет к вам, приимите его:
11 и Иисус нареченный Иуст, сущий от обрезания: сии едини споспешницы во Царство Божие, иже быша ми утешение.
12 Целует вы Епафрас, иже от вас, раб Иисуса Христа, всегда подвизаяйся о вас в молитвах, да будете совершени и исполнени во всяцей воли Божией.
13 Свидетелствую бо о нем, яко имать ревность многу (и болезнь) о вас и о сущих в Лаодикии и во Иераполи.
14 Целует вы Лука врачь возлюбленный, и Димас.
15 Целуйте братию сущую в Лаодикии, и Нимфана, и домашнюю его церковь.
16 И егда прочтется послание сие у вас, сотворите, да и в Лаодикиистей церкви прочтено будет, и написаное от Лаодикии да и вы прочтете.
17 И рцыте Архиппу: блюди служение, еже приял еси о Господе, да довершиши е.
18 Целование моею рукою Павлею. Поминайте моя узы. Благодать со (всеми) вами. Аминь.
