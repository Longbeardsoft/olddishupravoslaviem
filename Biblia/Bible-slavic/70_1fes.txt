
== Первое послание апостола Павла Солунянам ==

=== 1 ===

1 Павел и Силуан и Тимофей церкви Солунстей о Бозе Отце и Господе Иисусе Христе: благодать вам и мир от Бога Отца нашего и Господа Иисуса Христа.
2 Благодарим Бога всегда о всех вас, поминание о вас творяще в молитвах наших,
3 непрестанно поминающе ваше дело веры, и труд любве, и терпение упования Господа нашего Иисуса Христа, пред Богом и Отцем нашим,
4 ведяще, братие возлюбленная, от Бога избрание ваше:
5 яко благовествование наше не бысть к вам в слове точию, но и в силе, и в Дусе Святе, и во извещении мнозе, якоже и весте, какови быхом в вас ради вас.
6 И вы подобницы бысте нам и Господу, приемше слово в скорби мнозе с радостию Духа Святаго,
7 яко быти вам образ всем верующым в Македонии и Ахаии.
8 От вас бо промчеся слово Господне не токмо в Македонии и Ахаии, но и во всяко место вера ваша, яже к Богу, изыде, яко не требовати нам глаголати что.
9 Тии бо о нас возвещают, каков вход имехом к вам, и како обратистеся к Богу от идол, работати Богу живу и истинну
10 и ждати Сына Его с небес, Егоже воскреси из мертвых, Иисуса, избавляющаго нас от гнева грядущаго.

=== 2 ===

1 Сами бо весте, братие, вход наш иже к вам, яко не вотще бысть:
2 но предпострадавше и досаждени бывше, якоже весте, в Филиппех, дерзнухом о Бозе нашем глаголати к вам благовествование Божие со многим подвигом.
3 Утешение бо наше не от прелести, ни от нечистоты, ни лестию:
4 но якоже искусихомся от Бога верни быти прияти благовествование, тако глаголем, не аки человеком угождающе, но Богу искушающему сердца наша.
5 Никогдаже бо в словеси ласкания быхом к вам, якоже весте, ниже в вине лихоимания: Бог свидетель!
6 Ни ищуще от человек славы, ни от вас, ни от инех:
7 могуще в тяготе быти, якоже Христовы Апостоли, но быхом тиси посреде вас, якоже доилица греет своя чада.
8 Тако желающе вас, благоволихом подати вам не точию благовествование Божие, но и душы своя, занеже возлюблени бысте нам.
9 Помните бо, братие, труд наш и подвиг: нощь бо и день делающе, да не отяготим ни единаго от вас, проповедахом вам благовествование Божие.
10 Вы свидетеле и Бог, яко преподобно и праведно и непорочно вам верующым быхом,
11 якоже весте, зане единаго когождо вас, якоже отец чада своя,
12 моляще и утешающе вас, и свидетельствующе вам ходити достойно Богу, призвавшему вы во Свое Царство и славу.
13 Сего ради и мы благодарим Бога непрестанно, яко приемше слово слышания Божия от нас, приясте не аки слово человеческо, но, якоже есть воистинну, слово Божие, еже и действуется в вас верующих.
14 Вы бо подобницы бысте, братие, церквам Божиим сущым во Иудеи о Христе Иисусе, зане таяжде и вы пострадасте от своих сплеменник, якоже и тии от Иудей,
15 убивших и Господа Иисуса и Его пророки, и нас изгнавших, и Богу не угодивших, и всем человеком противящихся,
16 и возбраняющих нам глаголати языком, да спасутся, во еже исполнити им грехи своя всегда: постиже же на них гнев до конца.
17 Мы же, братие, осиротевше от вас ко времени часа лицем, а не сердцем, лишше тщахомся лице ваше видети многим желанием.
18 Темже хотехом приити к вам, аз убо Павел, единою и дважды: и возбрани нам сатана.
19 Кто бо нам упование или радость или венец похваления? Не и вы ли пред Господем нашим Иисус Христом во пришествии Его?
20 Вы бо есте слава наша и радость.

=== 3 ===

1 Темже уже не терпяще, благоволихом остатися во Афинех едини,
2 и послахом Тимофеа, брата нашего и служителя Божия и споспешника нашего во благовестии Христове, утвердити вас и утешити о вере вашей,
3 яко ни единому смущатися в скорбех сих: сами бо весте, яко на сие истое лежим.
4 Ибо егда у вас бехом, предрекохом вам, яко имамы скорбети, еже и бысть, и весте.
5 Сего ради и аз ктому не терпя, послах разумети веру вашу, да не како искусил вы искушаяй, и вотще будет труд наш.
6 Ныне же пришедшу Тимофею к нам от вас и благовестившу нам веру вашу и любовь, и яко имате память о нас благу, всегда желающе нас видети, якоже и мы вас:
7 сего ради утешихомся, братие, о вас, во всякой скорби и нужде нашей, вашею верою:
8 яко мы ныне живи есмы, аще вы стоите о Господе.
9 Кое бо благодарение Богу можем воздати о вас, о всякой радости, еюже радуемся вас ради пред Богом нашим,
10 нощь и день преизлиха молящеся видети лице ваше и совершити лишение веры вашея?
11 Сам же Бог и Отец наш и Господь наш Иисус Христос да исправит путь наш к вам.
12 Вас же Господь да умножит и да избыточествит любовию друг ко другу и ко всем, якоже и мы к вам,
13 во еже утвердити сердца ваша непорочна в святыни пред Богом и Отцем нашим, в пришествие Господа нашего Иисуса Христа со всеми святыми Его. Аминь.

=== 4 ===

1 Темже убо, братие, просим вы и молим о Христе Иисусе, якоже приясте от нас, како подобает вам ходити и угождати Богови, якоже и ходите, да избыточествуете паче:
2 весте бо, какова повеления дахом вам Господем Иисусом.
3 Сия бо есть воля Божия, святость ваша, хранити себе самех от блуда,
4 и ведети комуждо от вас свой сосуд стяжавати во святыни и чести,
5 а не в страсти похотней, якоже и языцы не ведящии Бога,
6 и еже не преступати и лихоимствовати в вещи брата своего: зане мститель есть Господь о всех сих, якоже и прежде рекохом к вам и засвидетельствовахом.
7 Не призва бо нас Бог на нечистоту, но во святость.
8 Темже убо отметаяй не человека отметает, но Бога, Давшаго Духа Своего Святаго в нас.
9 О братолюбии же, не требуете, да пишется к вам, сами бо вы Богом учени есте, еже любити друг друга:
10 ибо творите то ко всей братии, сущей во всей Македонии. Молим же вы, братие, избыточествовати паче,
11 и любезно прилежати, еже безмолвствовати и деяти своя и делати своима рукама, якоже повелехом вам:
12 да ходите благообразно ко внешним и ни чесогоже требуете.
13 Не хощу же вас, братие, не ведети о умерших, да не скорбите, якоже и прочии не имущии упования.
14 Аще бо веруем, яко Иисус умре и воскресе, тако и Бог умершыя во Иисусе приведет с Ним.
15 Сие бо вам глаголем словом Господним, яко мы живущии, оставшии в пришествие Господне, не имамы предварити умерших:
16 яко Сам Господь в повелении, во гласе Архангелове и в трубе Божии снидет с небесе, и мертвии о Христе воскреснут первее:
17 потом же мы, живущии оставшии, купно с ними восхищени будем на облацех в сретение Господне на воздусе, и тако всегда с Господем будем.
18 Темже утешайте друг друга в словесех сих.

=== 5 ===

1 А о летех и о временех, братие, не требе есть вам писати,
2 сами бо вы известно весте, яко день Господень, якоже тать в нощи, тако приидет.
3 Егда бо рекут: мир и утверждение, тогда внезапу нападет на них всегубительство, якоже болезнь во чреве имущей, и не имут избежати.
4 Вы же, братие, несте во тме, да день вас якоже тать постигнет:
5 вси бо вы сынове света есте: и сынове дне: несмы нощи, ниже тьмы.
6 Темже убо да не спим, якоже и прочии, но да бодрствуим и трезвимся.
7 Спящии бо, в нощи спят, и упивающиися в нощи упиваются.
8 Мы же, сынове суще дне, да трезвимся, оболкшеся в броню веры и любве и шлем упования спасения,
9 яко не положи нас Бог в гнев, но в получение спасения Господем нашим Иисус Христом,
10 умершим за нас, да, аще бдим, аще ли спим, купно с Ним живем.
11 Сего ради утешайте друг друга, и созидайте кийждо ближняго, якоже и творите.
12 Молим же вы, братие, знайте труждающихся у вас, и настоятелей ваших о Господе, и наказующих вы,
13 и имейте их по преизлиха в любви за дело их: мирствуйте в себе.
14 Молим же вы, братие, вразумляйте безчинныя, утешайте малодушныя, заступайте немощныя, долготерпите ко всем.
15 Блюдите, да никтоже зла за зло кому воздаст: но всегда доброе гоните и друг ко другу и ко всем.
16 Всегда радуйтеся.
17 Непрестанно молитеся.
18 О всем благодарите: сия бо есть воля Божия о Христе Иисусе в вас.
19 Духа не угашайте.
20 Пророчествия не уничижайте.
21 Вся же искушающе, добрая держите.
22 От всякия вещи злыя огребайтеся.
23 Сам же Бог мира да освятит вас всесовершенных во всем: и всесовершен ваш дух и душа и тело непорочно в пришествие Господа нашего Иисуса Христа да сохранится.
24 Верен Призвавый вас, Иже и сотворит.
25 Братие, молитеся о нас.
26 Целуйте братию всю лобзанием святым.
27 Заклинаю вы Господем, прочести послание сие пред всею святою братиею.
28 Благодать Господа нашего Иисуса Христа с вами. Аминь.
