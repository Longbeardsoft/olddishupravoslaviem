
== Книга Товита ==

=== 1 ===

1 Книга словес Товита, сына Товиилева, сына Ананиилева, сына Адуилева, сына Гаваилева, от семене Асиилева, от племене Неффалимля,
2 иже пленен бе во дни Енемессара Сара царя Ассирийска от Фисвы, яже есть одесную Кидиа Неффалимля в Галилеи выше Асира. Аз Товит путем истины ходих и правды вся дни живота моего
3 и милостыни многи творих братии моей и языку моему, шедшым со мною во страну Ассирийскую в Ниневию:
4 и егда бех во стране моей в земли Израилеве, юнеишу ми сущу, все племя Неффалима отца моего отступи от дому Иерусалимля, избраннаго от колен Израилевых, еже жрети всем коленом: и освящен бысть храм обитания Вышнему и создан бысть во вся роды века:
5 и вся колена купно отступившая жряху Ваалове юнице, и дом Неффалима отца моего:
6 аз же един хождах многажды во Иерусалим в праздники, якоже писано есть всему Израилю в повелении вечне, начатки и десятины плодов и первострижения имеяй,
7 и даях я иереем сыном Аароним ко олтарю: от всех плодов десятину даях сыном Левииным служащым во Иерусалиме, и вторую десятину продаях, и хождах и иждивах я во Иерусалиме на коеждо лето,
8 третию же даях, имже подобаше, якоже заповеда Деввора мати отца моего,зане сир остах от отца моего.
9 И егда бых муж, поях Анну жену от семене отечества нашего, и родих от нея Товию.
10 И егда пленени быхом в Ниневию, вся кратия моя и иже от рода моего ядоша от хлебов языческих:
11 аз же соблюдох душу мою еже не ясти,
12 яко памятствовах Бога всею душею моею.
13 И даде Вышний благодать и доброту пред Енемессаром, и бых его купец:
14 и идох в Мидию и вдах Гаваилу брату Гавриеву в Рагах Мидийских сребра десять талант.
15 И егда умре Енемессар, воцарися Сеннахирим сын его вместо его, и путие его непостоянни быша, и ктому не возмогох ити в Мидию.
16 И во днех Енемессара милостыни многи творих братии моей:
17 хлебы моя даях алчущым и одеяние нагим, и аще коего от рода моего видех умерша и извержена вне стены Ниевии, погрбах его:
18 и аще коего убиваше Сеннахирим царь, егда прииде бежай от Иудеи, погребах их отай: многих бо уби в ярости своей: и искома бываху от царя телеса, и не обретахуся.
19 Шед же един от сущих в Ниневии, сказа царю о мне, яко погребаю их. И скрыхся. Уедав же, яко ищут мя убити, убоявся отидох:
20 и разграблена быша вся имения моя, и не остася ми ничтоже, кроме Анны жены моея и Товии сына моего.
21 И не преидоша дние пятьдесят, донележе убиста его два сына его и бежаста в горы Араратския: и воцарися Сахердан сын его вместо его, и постави Ахиахара Анаила, сына брата моего, над всем сочислением царствия своего и над всем устроением.
22 И проси Ахиахар о мне, и приидох в Ниневию. Ахиахар же бе вииочерпчий и над перстнем, и управитель и сочислитель, и постави его Сахердан вторым: бе же сын брата моего.

=== 2 ===

1 Егда же приидох в дом мой, и отдана бысть мне Анна жена моя и Товиа сын мой, в праздник пятьдесятницы, иже есть свят седмь седмиц, бысть обед добр мне, и возлегох, еже ясти.
2 И узрех снеди многи и рех сыну моему: иди и приведи, егоже аще обрящеши от братии нашея нищаго, иже помнит Господа, и се, ожидаю тебе.
3 И пришед рече: отче, един от рода нашего удавлен повержен есть на торжищи.
4 И аз, прежде неже вкусити ми, взях его в некий дом, донележе зайде солнце:
5 и возвратився умыхся и ядох хлеб мой в скорби,
6 и помянух пророчество Амоса, якоже рече: обратятся дние ваши в плачь, и вся веселия ваша в сетование:
7 и плакахся: и егда зайде солнце, поидох и ископав погребох его.
8 Ближнии же посмевахуся, глаголюще: еще не боится убиен быти за дело сие: и бежа, и се, паки погребает мертвыя.
9 И в ту нощь, егда погребох, возвратихся и легох осквернен при стене двора, и лице мое откровено бе:
10 не видех же, яко врабия на стене суть, и очесем моим отверстым сущым, испустиша врабия теплое на очеса моя, и быша бельма на очесех моих: и идох ко врачем и не пользоваша мя: Ахиахар же питаше мя, дондеже отидох во Елимаиду.
11 А жена моя Анна волну прядяше в домех женских
12 и посылаше господием: даяху же ей и они мзду, придавше и козля.
13 Егда же прииде ко мне, нача вопити: и рех ей: откуду козля? Не украдено ли есть? Отдаждь е господием: не бо лепо есть ясти краденое.
14 Она же рече: дар дадеся ми над мзду. И не веровах ей и глаголах отдати е господием, и стыдяхся пред нею. Она же отвещавши рече ми: где суть милостыни твоя и правды твоя? Се, ведома вся с тобою.

=== 3 ===

1 И опечалився плаках, и молихся с болезнию, глаголя:
2 праведен еси, Господи, и вся дела Твоя, и вси путие Твои милость и истниа, и суд истинен и праведен Ты судиши во век:
3 помяни мя и призри на мя да не отмщаеши ми грехи моя и неведения моя и отец моих, имиже согрешиша пред Тобою:
4 преслушаша бо заповеди Твоя и дал еси нас в расхищение и пленение и смерть и в притчу поношения всем языком, в няже расточихомся:
5 и ныне многи судбы Твоя суть и истинны, творите со мною о гресех моих и отец моих, яко не сотворихом повелений Твоих, не бо ходихом во истине пред Тобою:
6 и ныне, якоже угодно пред Тобою, сотвори со мною: повели отяти дух мой, яко да разрешуся и буду земля, понеже уне есть ми умрети, нежели живу быти, зане поношения лжива слышах, и печаль есть многа во мне: повели отрешитися ми от нужды уже на вечное место, да не отвратиши лица Твоего от мене.
7 В тойже день случися дщери Рагуилевей Сарре бо Екватанех Мидии, и той поносимей быти от рабынь отца ея:
8 ако бяше дана седми мужем, и Асмодей лукавый демон уби их, прежде даже быти им с нею яко с женами: и реша ей: не разумееши ли убивающи твоих мужей? Уже седмь имела еси, и ни единаго их нареклася еси:
9 что нас биеши? Аще измроша, иди с ними, да не видим твоего сына или дщере во век.
10 Сия слышавши опечалися зело, яко удавитися, и рече: едина убо есмь отцу моему: аще сотворю сие, укоризна ему будет, и старость его низведу с болезнию во ад.
11 И моляшеся при оконцы и рече: благословен еси, Господи Боже мой, и благословено имя Твое святое и честное во веки: да благословят Тя вся дела Твоя во век:
12 и ныне, Господи, очи мои и лице мое ко Тебе дах:
13 рех да разрешиши мя от земли и да не слышу аз ктому поношения:
14 ты веси, Господи, яко чиста есмь от всякаго греха мужня
15 и не оскверних имене моего ниже имене отца моего в земли пленения моего: единородна есмь отцу моему, и несть ему отрочища, иже наследит его, ниже брата ближняго, ниже сущаго ему сына да соблюду мя тому в жену: уже погибоша ми седмь: вскую ми жити? И аще не угодно есть Тебе убити мя, повели призрети на мя и помиловати мя, да не ктому слышу поношение.
16 И услыша Господь молитву обоих пред славою великаго Рафаила,
17 и послан бе изцелити обоих, Товиту очистити бельма и Сарру дщерь Рагуилеву дати Товии сыну Товитову в жену, и связати Асмодеа лукаваго демона, зане Товии подоает наследити ю. В то время возвратився Товит, вниде в дом свой, а Сарра дщи Рагуилева сниде от горницы своея.

=== 4 ===

1 В день он воспомяну Товит о сребре, еже вдаде Гаваилу в Рагах Мидийских,
2 и рече в себе: аз просих смерти, что не зову Товии сына моего, да ему объявлю, прежде даже умрети ми?
3 И призвав его рече: чадо, аще умру, погреби мя, и да не презираеши матере твоея: чти ю вся дни живота твоего и твори еже угодно ей, и да не опечаляеши ея:
4 помяни, чадо, яко многа бедстгвия виде о тебе во чреве: егда умрет, поогреби ю при мне во единем гробе:
5 вся дни, чадо, Господа Бога нашего помни, и да не похощеши согрешати и преступати заповеди Его: правду твори вся дни живота твоего, и да не ходиши путем неправды,
6 зане творящу ти истину благопоспешества будут в делех твоих и всем творящым правду:
7 от имений твоих твори милостыню, и да не зазрит твое око, внегда творити ти милостыню: да не отвращаеши лица твоего от всякаго нищаго, и от тебе не отвратится лице Божие:
8 якоже тебе будет по множеству, твори от них милостыню: аще мало тебе будет, по малому да не боишися творити милостыню:
9 залог бо добр сокровищствуеши тебе на день нужды,
10 зане милостыня от смерти избавляет и не оставляет ити во тму:
11 дар бо добр есть милостыня всем творящым ю пред Вышним:
12 внемли себе, чадо, от всякаго блудодеяния, и жену первее поими от семене отец твоих: да не поймеши жены чуждия, яже несть от племене отца твоего, зане сынове пророков есмы: Ное, Авраам, Исаак, Иаков отцы наши от века: помяни, чадо, яко сии вси пояша жены от братии своих и благословени быша в чадех своих, и семя их наследит землю:
13 и ныне, чадо, люби братию твою и не возносися сердцем твоим паче братий твоих и сынов и дщерей людий твоих, пояти тебе от них жену, зане в гордыни погибель и развращение много, и в непотребстве умаление и убожество велико, ибо непотребство мати есть глада:
14 мзда всякаго человека, иже аще работати будет у тебе, да не премедлит, но отдаждь ему абие: аще послужиши Богу, воздастся тебе: внемли тебе, чадо, во всех делех твоих и буди наказан во всем житии твоем,
15 и еже ненавидиши, да ни комуже твориши: вина в пиянство да не пиеши и да не ходит с тобою пиянство в пути твоем:
16 от хлеба твоего даждь алчущему и от одяний твоих нагим: все, еже аще преизбудет тебе, твори милостыню, и да не зазрит твое око, внегда творити ти милостыню:
17 иждивай хлебы твоя при гробе праведных, грешником же да не даси:
18 совета у всякаго премудраго ищи, и да не небрежеши о всяцем совете полезнем:
19 и на всякое время благослови Господа Бога и от Него проси, яко да путие твои прави будут, и вся стези и совети твои да благоуспеют, зане всяк язык не имет совета, но Сам Господь дает вся благая, и егоже аще восхощет, смиряет, якоже хощет: и ныне, чадо, помяни заповеди моя, и да не изгладятся от сердца твоего:
20 и ныне объявляю тебе десять талант сребра, яже вдах Гаваилу сыну Гавриину в Рагах Мидийских:
21 и не бойся, чадо, яко обнищахом: суть тебе многа, аще уоишися Бога и отступиши от всякаго греха и сотвориши, еже угодно пред Ним.

=== 5 ===

1 И отвешав Товиа, рече ему: отче, сотворю вся, елика заповедал еси ми:
2 но како возмогу взяти сребро, а не знаю его?
3 И даде ему рукописание и рече ему: ищи себе человека, иже пойдет с тобою, и дам ему мзду, дондеже жив есмь, и шед возми сребро.
4 И иде искати человека, и обрете Рафаила, иже бе Ангел, и не ведяше:
5 и рече ему: могу ли пойти с тобою в Раги Мидииския, и известен ли еси о местех?
6 И рече ему Ангел: пойду с тобою, и путь вем, и у Гаваила брата нашего живях.
7 И рече ему Товиа: пожди мя, и реку отцу моему.
8 И рече ему: иди и не косни.
9 И вшед рече отцу: се, обретох, иже пойдет со мною сей же рече: пригласи его ко мне, да увем, коего племене есть, и аще верен есть, еже ити с тобою.
10 И призва его: и вниде, и приветствоваста друг друга.
11 И рече ему Товит: брате, от коего племене и от коего отечества еси ты? Скажи ми.
12 И рече ему: племене и отечества ты ищеши? Или наемника, иже спутьшествует с сыном твоим? И рече ему Товит: хощу брате, ведати род твой и имя.
13 Он же рече: аз Азариа Анании великаго от братии твоея.
14 И рече ему: благо пришел еси, брате, и на мя да не гневаешися, яко взысках племя твое и отечество твое уведати, и ты еси брат мой от добра и блага рода: знах бо аз Ананию и Ионафана сынов Семеа великаго, яко ходихом купно во Иерусалим кланятися, приносяще первородная и десятины плодов, и не заблудиша в заблуждении братии нашея: от корене великаго еси, брате:
15 но рцы мне, кую тебе имам мзду дати? Драхму на день и нуждная тебе якоже и сынови моему:
16 и еще приложу тебе над мзду, аще здрави возвратитеся.
17 И благоизволиста тако. И рече к Товии: готов буди к пути, и да благоспешится вама. И уготова сын его, яже к пути. И рече ему отец его: иди с человеком сим: обитаяй же на небеси Бог благоустроит путь ваш, и Ангел Его да спутьшествует вама. И изыдоста оба отити, и пес отрочища с нима.
18 Плакася же Анна мати его и рече к Товиту: почто отпустил еси чадо наше? Или не жезл руки нашея есть, внегда входите ему и исходити пред нама?
19 Сребро сребром да не возвратится, но уметы сына нашего да будет:
20 яко бо дадеся нама жити от Господа, сие доволно есть нама.
21 И рече ей Товит: не печалися, сестро, здрав приидет, и очи твои узрят его:
22 Ангел бо благ спутьшествовати будет ему и благоуспеется путь его, и возвратится здрав.

=== 6 ===

1 И преста плакати.
2 Она же шедша путем, приидоста в вечер ко Тигру реце и пребыста тамо.
3 Отрочищь же сниде омытися и изскочи рыба от реки и хотяше пожрети отрочища.
4 Ангел же рече ему: возми рыбу. И ят рыбу отрочищь и изверже ю на землю.
5 И рече ему Ангел: разрежи рыбу, и взяв сердце и печень и желчь, положи сохранно.
6 И сотвори отрочищь, якоже рече ему Ангел: рыбу же испекша, снедоста: и идоста оба, донелиже прилижистася ко Екватаном.
7 И рече отрочищь Ангелу: Азариа брате, что есть сердце и печень и желчь рыбия?
8 И рече ему: сердце и печень, аще кого смущает демон или дух зол, сим подобает курити пред человеком или женою, и ктому не будет смущатсия:
9 желчь же, помазати человека, иже имать бельма на очесех, и изцелеет.
10 Егда же приближистася ко Раге,
11 рече Ангел отрочищу: брате, днесь пребудем у Рагуила, и он сродник твой есть, и есть ему дщерь единородна именем Сарра:
12 возглаголю о ней, еже датися тебе ей в жену, зане тебе надлежит наследие ея, и ты един еси от рода ея: отроковица же красна и умна есть:
13 и ныне послушай мя, и возглаголю отцу ея, и егда возвратимся от Раг, сотворим брак: понеже вем Рагуила, яко не даст ея мужу иному по закону Моисеову, или повинен будет смерти, зане наследие тебе подобает прияти, нежели всякому человеку.
14 Тогда рече отрочищь Ангелу: Азариа брате, слышах аз, яко отроковица дана бе седми мужем, и вси в невестнице погибоша:
15 и ныне аз един есмь отцу и боюся, да не вшед умру якоже и прежднии, понеже демон любит ю иже не вредит ни когоже разве приходящих к ней: и ныне аз боюся да не умру и низведу живот отца моего и матере моея с печалию о мне во гроб их, и сын другий несть има, иже погребет я.
16 Рече же ему Ангел: не помниши ли словес, яже заповеда тебе отец твой, о еже взяти тебе жену от рода твоего? И ныне послушай мя, брате, понеже тебе будет в жену, а о демон ни единыя мысли имей, зане в нощь сию дастся тебе она в жену:
17 и аще внидеши в невестник, возмеши жераток фимиамный, и возложиши от сердца и от печени рыбныя и покуриши:
18 и обоняет демон, и отбежит и не возвратитися во век века: егда же приидеши к ней, востаните оба и возопийте к милостивому Богу, и спасет вас и помилует: не бойся, зане тебе сия уготована есть от века, и ты ю спасеши, и пойдет с тобою, и непщую, яко тебе будут от нея чада. И яко услыша Товиа сия, возлюби ю, и душа его прилепися зело ей. И приидоста во Екватаны.

=== 7 ===

1 И приидоста в дом Рагуилев: Сарра же срете их и радостно приветствоваше их, а она ю: и введе их в дом.
2 И рече Рагуил Едне жене своей: коль подобен юноша Товиту сыну брата моего?
3 И вопроси их Рагуил: откуду есте, братия? И реста ему: от сынов Неффалимлих плененных в Ниневию.
4 И рече има: знаета ли Товита брата нашего? Она же реста: знаема. И рече има: здравствует ли?
5 Она же реста: и жив есть и здравствует. И рече Товиа: отец мой есть.
6 И изскочи Рагуил, и облобыза его, и плакася,
7 и благослови его, и рече ему: добраго и благаго человека сын. И слышав, яко Товит погуби очи свои, скорбен бысть и плакася:
8 и Една жена его и Сарра дщерь его плакастеся. И прияша их усердно,
9 и заклаша овна от овец, и предложиша снеди множайшыя. Рече же Товиа Рафаилу: Азариа брате, рцы, о нихже глаголал еси на пути, и да совершится дело.
10 И сообщи слово Рагуилу. И рече Рагуил к Товии: яждь, пий и благодушествуй, тебе бо достоит детище мое взяти: обаче объявлю тебе истину:
11 вдавах детище мое седми мужем, и егда вхождаху к ней, умираху под нощь: но ныне благодушествуй. И рече Товиа: не вкушу ничтоже зде, дондеже поставите и совещаетеся со мною. И рече Рагуил: поими ю отныне по обычаю: ты бо брат еси ея, и она твоя есть, милостив же Бог да благопоспешит вама во благая.
12 И призва Сарру дщерь свою, и емь руку ея, предаде ю Товии в жену и рече: се, по закону Моисеову поими ю и отведи ко отцу твоему и благослови их.
13 И призва Едну жену свою, и взем книгу, написа пнсание и запечатле.
14 И начаша ясти.
15 И призва Рагуил Едну жену свою и рече ей: сестро, уготови ин чертог и введи ю.
16 И сотвори, якоже рече: и введе ю тамо и плакася: и восприят слезы дщере своея и рече ей:
17 уповай, чадо, Господь небесе и земли да даст тебе радость вместо печали твоея тоя: уповай, дщи.

=== 8 ===

1 Егда же окончаша вечерю, введоша Товию к ней.
2 Он же идый помяну словеса Рафаилова, и взя жераток фимиамный, и возложи сердце рыбие и печень, и покури:
3 егда же обоня демон воню, отбеже в вышняя Египта, и связа его Ангел.
4 Егда же заключена быста оба, воста Товиа от ложа и рече: востани, сестро, и помолимся, да помилует ны Господь.
5 И нача Товиа глаголати: благословен еси, Боже отец наших, и благословено имя Твое святое и славное во веки, да благословят Тя небеса и вся создания Твоя:
6 Ты сотворил еси Адама и дал еси ему помощницу Еву утверждение жену его: от тех родися человеческое семя: Ты рекл еси: не добро быти человеку единому, сотворим ему помощницу подобную ему:
7 и ныне, Господи, не блудодеяния ради аз поемлю сестру мою сию, но по истине: повели помиловану ми быти и с нею состаретися.
8 И рече с ним: аминь.
9 И спаста оба нощию, и востав Рагуил пойде и ископа гроб, глаголя:
10 еда и той умре?
11 И прииде Рагуил в дом свой
12 и рече Едне жене своей: посли едину от рабынь, и да видит, аще жив есть: аще же ни, да погребем его, и да никтоже увесть.
13 И вниде рабыня отверзши дверь, и обрете обоих спящих,
14 и изшедши возвести им, яко жив есть.
15 И благослови Рагуил Бога, глаголя: благословен еси Ты, Боже, во всяцем благословении чистем и святем: и да благословят Тя святии Твои и вся создания Твоя, и вси Ангели Твои и избранни Твои: да благословят Тя во веки:
16 благословен еси, яко возвеселил мя еси, и не бысть ми, якоже непщевах, но по мнозей милости Твоей сотворил еси с нами:
17 благословен еси, яко помиловал еси двоих единородных: сотвори има, Владыко, милость, соверши живот их во здравии с веселием и милостию.
18 Повеле же рабом засыпати гроб,
19 и сотвори им брак дний четыренадесять,
20 и рече ему Рагуил, прежде даже совершитися днем брака, с клятвою, да не изыдет, аще не исполнятся четыренадесять дние брака:
21 и тогда взем пол имений своих да пойдет со здравием ко отцу: прочая же, егда умру и жена моя.

=== 9 ===

1 И призва Товиа Рафаила и рече ему:
2 Азариа брате возми с собою отрока и два велблюда, и пойди в Раги Мидииския ко Гаваилу, и принеси ми сребро, и самого приведи ми на брак,
3 понеже закля Рагуил не исходити ми,
4 а отец мой сочисляет дни, и аще премедлю много, скорбети будет зело.
5 И иде Рафаил, и пребысть у Гаваила, и даде ему рукописание: он же изнесе мешцы с печатьми и вдаде ему.
6 И обутреневаста купно и приидоста на брак. И благослови Товиа жену свою. 

=== 10 ===

1 И Товит отец его сочисляше кийждо день: и егда исполнишася дние пути, и не прихождаху,
2 рече Товит: еда како посрамлени суть? Или негли умре Гаваил, и никтоже ему дает сребра?
3 И скорбяше зело.
4 Рече же ему жена его: погибе отрочищь, понеже умедли. И нача плакастися его и рече:
5 несть попечения мне, чадо, понеже лишихся тя света очию моею.
6 Товит же глаголет ей: молчи, не печалися, здрав есть.
7 И рече ему молчи, не прельщай мене, погибе отрочищь мой. И исхождаше на всяк день на путь вне, имже отиде: и во дни хлеба не ядяше, в нощех же не преставаше плачущися Товии сына своего, донележе скончашася четыренадесять дние брака, в няже закля Рагуил пребыти ему тамо. Рече же Товиа Рагуилу: отпусти мя, зане отец мой и мати моя не ктому надеются видети мя.
8 Рече же ему тесть его: пребуди у мене, и Аз послю ко отцу твоему, и возвестят ему, яже о тебе.
9 И Товиа рече: ни, но отпусти мя ко отцу моему.
10 Востав же Рагуил, даде ему Сарру жену его и пол имений, рабы и скоты и сребро,
11 и благословив я отпусти, глаголя: да благопоспешит вам, чада, Бог Небесе прежде неже умрети ми.
12 И рече дщери своей: чти свекров твоих, тии ныне родителие твои суть, да слышу о тебе слух добр. И облобыза ю. И Една рече ко Товии: брате возлюбленне, да возвратит тя Господь Небесе и да даст ми видети твоя чада от Сарры дщере моея, да возвеселюся пред Господем: и се, вдаю тебе дщерь мою в залог, и да не опечаляеши ея.
13 По сих отиде Товиа благословя Бога, яко благопоспеши путь его: и благословяше Рагуила и Едну жену его, и идяше, дондеже приближитися им к Ниневии.

=== 11 ===

1 И рече Рафаил ко Товии: не веси ли, брате, како оставил еси отца твоего?
2 Предтецем пред женою твоею и уготоваим дом:
3 возми же в руку желчь рыбию. И поидоста, и купно иде пес вслед их.
4 Анна же седяше обзирающи на пути сына своего.
5 И усмотри его грядуща и рече отцу его: се, сын мой грядет и человек пошедый с ним.
6 А Рафаил рече: вем аз, Товие, яко отверзет очи отец твой:
7 ты убо помажи желчию на очесех его, и угрызен отрет, и отверзет бельма, и узрит тя.
8 И притекши Анна нападе на выю сына своего и рече ему: видех тя, чадо, отныне да умру. И плакастася оба.
9 Товит же исхождаше ко дверем и преткнуся. Сын же его притече к нему
10 и подя отца своего и посыпа желчь на очеса отца своего, глаголя: дерзай, отче.
11 Егда же огрызена быша, отре очи свои,
12 и отртошася от углов очес его бельма, и видев сына своего, нападе на выю его
13 и плакася и рече: благословен еси, Боже, и благословено имя Твое во веки, и благословени вси святии Твои Ангели,
14 яко наказал еси и помиловал еси мя: се, вижду Товию сына моего. И вниде сын его радуяся, и возвести отцу своему величия бывшая ему в Мидии.
15 И изыде Товит во сретение невестки своея радуяся и благословя Бога, ко вратом Ниневии. И чудяхуся видящии его грядуща, яко прозре.
16 И Товит исповедашеся пред ними, яко помилова его Бог. И егда приближися Товит к Сарре невестце своей, благослови ю, глаголя: прииди здрава, дщи: благословен Бог, Иже приведе тя к нам, и отец твой и мати твоя. И бысть радость всем сущым в Ниневии братиям его.
17 И прииде Ахиахар, и Насвас сын брата его,
18 и бысть брак Товии с веселием дний седмь.

=== 12 ===

1 И призва Товит Товию сына своего и рече ему: промысли, чадо мзду человеку ходившему с тобою: и приложити ему подобает.
2 И рече: отче, не буду обижден дав ему пол, яже принесох,
3 понеже приведе мя тебе здрава и жену мою изцели, и сребро мое принесе, и тебе такожде уврачева.
4 И рече старец: праведно есть ему.
5 И призва Ангела и рече ему: возми пол всех, яже принесосте, и пойди здрав.
6 Тогда призвав обоих тайно, рече има: благословите Бога и Тому исповедайтеся, и величие дадите Ему, и исповедайтеся Ему пред всеми живущими о сих, яже сотвори с вама: добро еже благословити Бога и возносити имя Его, словеса дел Божиих благочестно сказующе: и да не ленитеся исповедатися Ему:
7 тайну цареву добро хранити, дела же Божия открывати славно: добро творите, и зло не обрящет вы:
8 благо молитва с постом и милостынею и правдою: благо малое с правдою, нежели много с неправдою: добро творити милостыню, нежели сокровиществовати злато,
9 милостыня бо от смерти избавляет и тая очищает всяк грех: творящии милостыни и правды исполнятся жизни,
10 согрешающии же врази суть своего живота:
11 не утаю от вас всякаго словесе, рех бо: тайну цареву хранити добро, дела же Божия открывати славно:
12 и ныне, егда молился еси ты и невестка твоя Сарра, аз приношах память молитвы вашея пред Святаго, и егда погребал еси мертвыя, подобне присутствовах тебе,
13 и егда не ленился еси востати и оставити обед твой, да отшед покрыеши мертваго, не утаился еси мене благотворяй, но с тобою бех:
14 и ныне посла мя Бог изцелити тя и невестку твою Сарру:
15 аз есмь Рафаил, един от седми святых Ангелов, иже приносят молитвы святых и входят пред славу Святаго.
16 И смятостася оба и падоста на лице, зане убоястася.
17 И рече има: не бойтеся, яко мир вама будет, Бога же благословите во век:
18 яко не своею си благодатию, но волею Бога нашего приидох, сего ради благословите Его во век:
19 вся дни являхся вама, и не ядох, ниже пих, но видение вы зрясте:
20 и ныне исповедайтеся Богу, зане восхожду к Пославшему мя, и напишите вся, яже совершишася, в книгу.
21 И востаста и не ктому видеста его:
22 и исповедаста дела велия и чудная Божия, и како явися има Ангел Господень. 

=== 13 ===

1 И Товит написа молитву в радость и рече: благословен Бог живый во веки и царство Его,
2 зане Он наказует и милует, низводит во ад и возводит, и несть иже избежит руки Его:
3 исповедайтеся Ему, сынове Израилевы, пред языки, зане Той разсея нас в них,
4 тамо являйте величие Его, возносите Его пред всяким живущим, яко Той Господь наш и Бог, Той Отец наш во вся веки,
5 и наказовати имать нас в неправдах наших, и паки помилует и соберет ны от всех языков, идеже аще расточени будете в них:
6 аще обратитеся к Нему всем сердцем вашим и всею душею вашею творити пред Ним истину, тогда обратится к вам и не скрыет лица Своего от вас, и узрите, яже сотворит с вами: и исповедайтеся Ему всеми усты вашими, и благословите Господа правды и возносите Царя веков: аз в земли пленения моего исповедаюся Ему и сказую крепость и величие Его языку грешников: обратитеся, грешницы, и творите правду пред Ним: кто весть, аще благоволит о вас и сотворит милость вам?
7 Бога моего возношу, и душа моя Царя Небеснаго, и возвеселится о величии Его:
8 да возглаголют вси и да исповедятся Ему во Иерусалиме:
9 Иерусалиме, граде святый, накажет тя за дела сынов твоих и паки помилует сыны праведных:
10 исповедайя Господеви благо и благослови Царя веков, да паки скиния Его созиждется в тебе с радостию, и да возвеселит в тебе плененныя, и да возлюбит в тебе бедныя во вся роды века:
11 языцы мнози отдалеча приидут ко имени Господа Бога, дары в руках имуще и дары Царю Небесе, родове родов восхвалят тя и дадут радование:
12 прокляти вси ненавидящии тя, благословени будут вси любящии тя во век:
13 радуйся и веселися о сынех праведных, зане соберутся и возблагословят Господа праведных:
14 о, блажени любящии тя, возрадуются о мире твоем: блажени, елицы скорвеша о всех наказаниих твоих, зане о тебе возрадуются, видяще всю славу твою, и возвеселятся во век:
15 душа моя да благословит Бога Царя великаго,
16 яко наздан будет Иерусалим сапфиром и смарагдом и каменем честным, стены твоя и столпи и забрала златом чистым,
17 и стогны Иерусалимския вириллом и анфраксом и камением от Суфира утелются,
18 и рекут вся стогны его: аллилуиа и восхвалят, глаголюще: благословен Бог, Иже вознесе во вся веки.

=== 14 ===

1 И преста исповедаяся Товит.
2 И бе лет осмидесяти осми, егда погуби зраки, и по летех осми прозре: и творяше милостыни, и приложи боятися Господа Бога и исповедатися Ему:
3 зело же состареся, и призва сына своего и шесть сынов его и рече ему: чадо, возми сыны твоя, се, состарехся и при исхождении от жития есмь:
4 пойди в Мидию, чадо, уверихся бо, елика глагола Иона пророк о Ниневии, яко разорится, в Мидии же будет мир паче даже до времене, и яко братия наша на земли расточатся от благия земли, и Иерусалим будет пуст, и дом Божий в нем сожжен будет и пуст будет до времене:
5 и паки помилует их Бог и возвратит их в землю, и созиждут дом, не яков первый, дондеже исполнятся времена века: и по сих возвратятся от пленений и созиждут Иерусалим честно, и дом Божий в нем созиждется во вся роды века зданием славным, якоже глаголаша о нем пророцы:
6 и вси языцы обратятся истинно боятися Господа Бога и опровергнут идолы своя,
7 и возблагословят вси языцы Господа, и людие Его исповедятся Богу, и вознесет Господь люди Своя, и возрадуются вси любящии Господа Бога во истине и правде, творяще милость братии нашей:
8 и ныне, чадо, отиди от Ниневии, яко всячески будут, яже глагола пророк Иона:
9 ты же сохрани закон и повеления и буди любомилостив и праведен, да тебе благо будет:
10 и погреби мя добре, и матерь твою со мною, и да не ктому пребудете в Ниневии: чадо, виждь, что сотвори Аман Ахиахару кормившему его, яко от света отведе его во тму, и елика воздаде ему: и Ахиахар убо спасеся, тому же воздаяние воздадеся, и той сниде во тму: Манассиа сотвори милосердие и спасеся от сети смертныя, юже потче ему: Аман же паде в сеть и погибе:
11 и ныне, чада, веждьте, что милостыня творит и правда избавляет. И сия глаголя, испусти душу свою на одре: бе же лет ста пятидесяти осми. И погребе его славно.
12 И егда умре Анна, погребе ю со отцем своим. Отиде же Товиа с женою своею и с сынми своими во Екватаны ко Рагуилу тестю своему,
13 и состареся честно, и погребе тестев своих славно, и наследи имение их и Товита отца своего:
14 и умре (сый) лет ста двадесяти седми во Екватанех Мидийских:
15 и слыша, прежде неже умрети ему, погубление Ниневии, юже плени Навуходоносор и Асуир: и возрадовася, прежде неже умре, о Ниневии.
