
== Второе послание апостола Павла Солунянам ==

=== 1 ===

1 Павел и Силуан и Тимофей, церкви Солунстей, о Бозе Отце нашем и Господе Иисусе Христе:
2 благодать вам и мир от Бога Отца нашего, и Господа Иисуса Христа.
3 Благодарити должни есмы Бога всегда о вас, братие, якоже достойно есть, яко превозрастает вера ваша, и множится любовь единаго коегождо всех вас друг ко другу:
4 яко самем нам хвалитися о вас в церквах Божиих, о терпении вашем и вере во всех гонениих ваших и скорбех, яже приемлете,
5 показание праведнаго суда Божия, во еже сподобитися вам Царствия Божия, егоже ради и страждете.
6 Аще убо праведно у Бога, воздати скорбь оскорбляющым вас,
7 а вам оскорбляемым отраду с нами, во откровении Господа Иисуса с небесе, со Ангелы силы Своея,
8 во огни пламенне дающаго отмщение не ведущым Бога и не послушающым благовествования Господа нашего Иисуса Христа:
9 иже муку приимут, погибель вечную, от лица Господня и от славы крепости Его,
10 егда приидет прославитися во святых Своих и дивен быти во всех веровавших, яко уверися свидетельство наше в вас, в день он.
11 За сие и молимся всегда о вас, да вы сподобит званию Бог наш и исполнит всяко благоволение благости и дело веры в силе,
12 яко да прославится имя Господа нашего Иисуса Христа в вас, и вы в Нем, по благодати Бога нашего и Господа Иисуса Христа.

=== 2 ===

1 Молим же вы, братие, о пришествии Господа нашего Иисуса Христа и нашем собрании о Нем,
2 не скоро подвизатися вам от ума, ни ужасатися ниже духом, ниже словом, ни посланием аки от нас посланным, яко уже настоит день Христов.
3 Да никтоже вас прельстит ни по единому же образу: яко аще не приидет отступление прежде, и открыется человек беззакония, сын погибели,
4 противник и превозносяйся паче всякаго глаголемаго Бога или чтилища, якоже ему сести в церкви Божией аки Богу, показующу себе, яко Бог есть.
5 Не помните ли, яко еще живый у вас, сия глаголах вам?
6 И ныне удержавающее весте, во еже явитися ему в свое ему время.
7 Тайна бо уже деется беззакония, точию держяй ныне дондеже от среды будет:
8 и тогда явится беззаконник, егоже Господь Иисус убиет духом уст Своих, и упразднит явлением пришествия Своего,
9 егоже есть пришествие по действу сатанину во всяцей силе и знамениих и чудесех ложных,
10 и во всякой льсти неправды в погибающих, зане любве истины не прияша, во еже спастися им.
11 И сего ради послет им Бог действо льсти, во еже веровати им лжи,
12 да суд приимут вси не веровавшии истине, но благоволившии в неправде.
13 Мы же должни есмы благодарити Бога всегда о вас, братие возлюбленная от Господа, яко избрал есть вас Бог от начала во спасение во святыни Духа и веры истины,
14 в неже призва вас благовествованием нашим, в получение славы Господа нашего Иисуса Христа.
15 Темже убо, братие, стойте и держите предания, имже научистеся или словом, или посланием нашим.
16 Сам же Господь наш Иисус Христос, и Бог и Отец наш, возлюбивый нас и давый утешение вечно и упование благо в благодати,
17 да утешит сердца ваша и да утвердит во всяцем слове и деле блазе.

=== 3 ===

1 Прочее, молитеся о нас, братие, да слово Господне течет и славится, якоже и в вас,
2 и да избавимся от злых и лукавых человек: не всех бо есть вера.
3 Верен же есть Господь, Иже утвердит вас и сохранит от лукаваго.
4 Уповаем же на Господа о вас, яко, яже повелеваем вам, и творите и сотворите.
5 Господь же да исправит сердца ваша в любовь Божию и в терпение Христово.
6 Повелеваем же вам, братие, о имени Господа нашего Иисуса Христа, отлучатися вам от всякаго брата безчинно ходяща, а не по преданию, еже прияша от нас:
7 сами бо весте, како лепо есть вам подобитися нам: яко не безчинновахом у вас,
8 ниже туне хлеб ядохом у кого, но в труде и подвизе, нощь и день делающе, да не отягчим никогоже от вас:
9 не яко не имамы власти, но да себе образ дамы вам, во еже уподобитися нам.
10 Ибо егда бехом у вас, сие завещавахом вам: яко аще кто не хощет делати ниже да яст.
11 Слышим бо некия безчинно ходящыя у вас, ничтоже делающыя, но лукавно обходящыя:
12 таковым запрещаем и молим о Господе нашем Иисусе Христе, да с безмолвием делающе, свой хлеб ядят.
13 Вы же, братие, не стужайте, доброе творяще.
14 Аще же кто не послушает словесе нашего посланием, сего назнаменуйте и не примешайтеся ему, да посрамится:
15 и не аки врага имейте его, но наказуйте якоже брата.
16 Сам же Господь мира да даст вам мир всегда во всяцем образе: Господь со всеми вами.
17 Целование моею рукою Павлею, еже есть знамение во всяцем послании: сице пишу:
18 благодать Господа нашего Иисуса Христа со всеми вами. Аминь.
